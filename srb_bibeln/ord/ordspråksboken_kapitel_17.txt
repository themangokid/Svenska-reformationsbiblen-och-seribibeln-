En torr brödbit med ro är bättre än ett hus fullt av festmat och gräl. En klok tjänare får råda över en skamlös son och dela arvet med bröderna. Som degeln prövar silvret och smältugnen guld, så prövar HERREN hjärtan. En ond människa lyssnar till falska läppar och en lögnare är lyhörd för en elak tunga. Den som hånar den fattige hånar hans Skapare. Den som gläder sig åt andras olycka ska inte undgå straff. Barnbarn är de gamlas krona och barnens ära är deras fäder. Stora ord anstår inte en dåre, än mindre lögnaktiga läppar en prins. En gåva är som en ädelsten i givarens ögon, varhelst den används ger den framgång. Den som skyler överträdelser främjar kärlek, men den som ältar en sak skiljer vänner åt. En tillrättavisning tar mer på en förståndig än hundra slag på en dåre. Den ondskefulle söker bara uppror, därför ska en grym budbärare sändas mot honom. Bättre är att möta en björn som berövats sina ungar, än en dåre i hans galenskap. För den som lönar gott med ont, kommer olyckan aldrig lämna hans hus. Att börja ett gräl är som att öppna en dammlucka. Sluta därför innan striden bryter ut. Den som frikänner brottslingen och den som fördömer den oskyldige är båda avskyvärda för HERREN. Vad hjälper pengar i en dåres hand? Inte skulle väl han köpa visdom när han saknar vett? En väns kärlek består alltid och en broder är född för att hjälpa i nöd. Utan vett är den som ger handslag och går i borgen för sin nästa. Den som älskar gräl älskar synd, och den som upphöjer sin port, söker sin undergång. Den som har ett falskt hjärta finner inget gott, den som har en oärlig tunga faller i olycka. En dåres far har ingen glädje, bedrövelse får den som blir far till en som saknar vett. Ett glatt hjärta ger god läkedom, men ett brutet mod suger ut märgen ur benen. Den ogudaktige tar mutor ur fickan för att hindra rättvisans gång. Den förståndige har visheten för ögonen, men en dåres blick irrar till jordens ändar. En dåraktig son är en grämelse för sin far och en bedrövelse för den mor som fött honom. Det är varken gott att straffa den rättfärdige eller slå ädla människor som utövar rätt. En som har kunskap spar sina ord och en förståndig människa behärskar sig. Till och med dåren skulle räknas som vis när han tiger, och klok så länge han håller sina läppar stängda.