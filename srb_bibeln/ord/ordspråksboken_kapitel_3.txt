Min son, glöm inte min lag och låt ditt hjärta bevara mina bud! För de ska ge dig många levnadsdagar och ett långt liv och frid. Låt varken barmhärtighet eller sanning överge dig. Bind dem om din hals och skriv dem på ditt hjärtas tavla. Då ska du finna nåd och få gott förstånd i Guds och människors ögon. Förtrösta på HERREN av hela ditt hjärta, och förlita dig inte på ditt förstånd. Var du än går, anförtro dig åt honom, så ska han leda dig på dina stigar. Var inte vis i dina egna ögon, utan frukta HERREN och håll dig borta från det onda. Det ska ge hälsa åt din kropp och kraft åt dina ben. Ära HERREN med dina ägodelar och med det första från alla dina skördar. Då ska dina lador fyllas av stora skördar och dina vinpressar flöda över av nytt vin. Min son, förakta inte HERRENS fostran och bli inte bedrövad av hans tillrättavisning. För den som HERREN älskar tillrättavisar han, som en far med den son han har kär.