Lyssna, mina barn på er fars förmaningar och ta vara på att lära er förstånd. För jag ger er god lärdom, så överge inte min undervisning. För när jag själv var ett barn hos min far, och var liten och min mors ende son, så lärde också han mig och sa: Låt ditt hjärta hålla fast vid mina ord. Håll mina bud, så får du leva. Skaffa dig vishet, skaffa dig förstånd, glöm inte det och avvik inte heller från vad jag sagt. Överge henne inte, så ska hon bevara dig, älska henne och hon ska beskydda dig. Visheten är det viktigaste, därför må du skaffa dig vishet, och av allt du skaffar, skaffa dig förstånd. Värdera henne högt, så ska hon upphöja dig, och hon ska göra dig ärad när du omfamnar henne. Hon ska sätta nådens krans på ditt huvud, härlighetens krona ska hon överlämna till dig. Lyssna O min son, och ta emot mina ord, så ska dina levnadsår bli många. Jag har lärt dig vishetens väg, jag har lett dig på rätta stigar. När du går ska inget hindra dina steg, och när du springer ska du inte snava. Håll fast vid denna vägledning, släpp henne inte, ta vara på henne för hon är ditt liv. Gå inte in på de ogudaktigas stig och träd inte in på de ondas väg! Undvik den och gå inte in på den, vik av från den och gå din väg. För de kan inte sova om de inte har gjort ont och de mister sin sömn om de inte fått någon på fall. För de äter ogudaktighetens bröd och dricker våldets vin. Men de rättfärdigas stig är som gryningens ljus, som skiner mer och mer tills fullt dagsljus råder. Men de ogudaktigas väg är likt mörker, de vet inte vad som får dem att snubbla. Min son, lyssna på vad jag säger och vänd ditt öra till mina ord. Låt dem inte vika från dina ögon och bevara dem i djupet av ditt hjärta, för de är liv för dem som finner dem och läkedom för hela kroppen. Framför allt som ska bevaras, må du bevara ditt hjärta, för därifrån utgår livet. Gör dig fri från munnens falskhet, och låt svekfulla läppar vara långt ifrån dig. Låt dina ögon se rätt fram och rikta din blick rakt framför dig. Ge akt på stigen för din fot, låt alla dina vägar vara rätta. Vik varken av till höger eller till vänster, håll din fot borta från det onda.
