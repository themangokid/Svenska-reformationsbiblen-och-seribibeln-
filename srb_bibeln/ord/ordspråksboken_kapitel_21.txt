Kungars hjärtan är som vattenbäckar i HERRENS hand, han leder dem vart han vill. Var och en tycker sin väg vara den rätta, men HERREN prövar hjärtan. Att göra det som är rättfärdigt och rätt, är bättre inför HERREN än offer. Högfärdiga ögon och ett stolt sinne - de ondas arbete är synd. Den flitiges planering ger idel vinst, men alla hastverk endast förlust. Att förvärva skatter med lögnaktig tunga är ett fåfängt jagande efter vind för dem som söker döden. De ondas plundring ska förgöra dem själva, för de vägrar göra det som är rätt. En fördärvad mans väg är främmande men den rene går rakt fram. Bättre är att bo i en vrå på taket än med en grälsjuk kvinna i ett stort hus. Den ogudaktiges själ längtar efter det onda, hans nästa finner ingen barmhärtighet i hans ögon. När hånaren blir straffad, får den okunnige visdom och när den vise får vägledning får han kunskap. Den rättfärdige ger akt på de ogudaktigas hus, men Gud störtar de ogudaktiga i fördärvet för deras ondskas skull. Den som tillsluter sina öron för den fattiges rop, han ska också ropa men utan att bli hörd. En hemlig gåva stillar vrede och en skänk i det fördolda den största ovilja. Att rättvisa skipas är de rättfärdigas glädje, men en skräck för dem som gör det onda. En människa som går ifrån klokhetens väg, förblir i de dödas skara. Den som älskar nöjen blir fattig och den som älskar vin och olja blir inte rik. Den ogudaktige ska ges som lösen för den rättfärdige, och överträdaren för den ärlige. Bättre är att bo i ett öde land än tillsammans med en grälsjuk och argsint kvinna. Den vise har dyrbara skatter och oljor i sitt hus, men en dåraktig människa slösar bort det. Den som strävar efter rättfärdighet och nåd, han finner liv, rättfärdighet och ära. Den vise kan inta de mäktigas stad och riva ner det fäste som de litade på. Den som vaktar sin mun och sin tunga, skonar sig själv från bekymmer. Stolt och högmodig smädare är namnet på den som handlar i vredgad stolthet. Den lates önskningar blir hans död, för hans händer vägrar att arbeta. Han begär girigt hela tiden, men den rättfärdige ger och snålar inte. De ogudaktigas offer är avskyvärt, hur mycket mer när det bärs fram med ont uppsåt? Ett falskt vittne ska förgås, men den som lyssnar får tala till punkt. Den ogudaktige visar upp en fräck min, men den ärlige tänker sig för var han går. Ingen visdom, ingen förmåga, ingen plan kan lyckas mot HERREN. Hästen rustas för stridens dag, men segern kommer från HERREN.