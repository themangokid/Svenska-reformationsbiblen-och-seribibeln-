Dårskapen är en högljudd kvinna, enfaldig och utan vett. Hon sitter vid dörren till sitt hus, på en plats högt uppe i staden. För att ropa till alla som går förbi rakt fram: Är du okunnig så kom hit! Till de oförståndiga säger hon: Stulet vatten är sött och bröd som äts i hemlighet smakar ljuvligt. Men han vet inte att de döda är där och att hennes gäster hamnar i dödsrikets djup.
Salomos Ordspråk. En vis son är sin fars glädje, men en dåraktig son är sin mors bedrövelse. Ondskans skatter är till ingen nytta, men rättfärdighet räddar från döden. HERREN låter inte den rättfärdiges själ hungra men de ogudaktigas begär avvisar han. En lat hand ger fattigdom, men en flitig hand ger rikedom. En klok son skördar på sommaren, men en son som sover under skördetiden är en skam. Välsignelser är över den rättfärdiges huvud, men våldet övertäcker den ogudaktigas mun. Den rättfärdiges minne blir till välsignelse, men den ogudaktiges namn ska multna bort. Ett vist hjärta tar till sig buden, men en pladdrande dåre kommer på fall. Den som vandrar i rättfärdighet går säkert, men den som går krokiga vägar blir avslöjad. Den som blinkar med ögonen vållar sorg, dårens pladder blir hans fall. Den rättfärdiges mun är en livets källa, men våldet övertäcker de ogudaktigas mun. Hat uppväcker gräl, men kärlek överskyler alla synder. På den klokes läppar finner man vishet, men riset är till för den vettlöses rygg. De visa samlar på kunskap, men av dårens ord kommer strax fördärv. Den rikes gods är hans fasta borg, de armas fattigdom deras fördärv. Den rättfärdiges arbete leder till liv, den ondes vinst leder till synd. Den som tar vara på förmaningar är på livets väg, men den som överger tillrättavisning går vilse. Den som med falska läppar döljer hat och den som sprider förtal är en dåre. Där orden är många saknas inte synd, vis är den som styr sina läppar. Den rättfärdiges tunga är som dyrbart silver, de ogudaktigas hjärta har ringa värde. Den rättfärdiges läppar föder många, men dårar dör av brist på vishet. HERRENS välsignelse gör dig rik, och han lägger ingen sorg till den. Dårens nöje är att göra det skamliga, men en man med förstånd har visdom. Vad den ogudaktige fruktar, ska komma över honom och vad de rättfärdiga önskar ska bli dem givet. De ogudaktiga är likt stormen som passerar och försvinner, men de rättfärdiga har en evig grund. Som ättika är för tänderna och som rök är för ögonen, så är den late för dem som sänder honom. HERRENS fruktan förlänger livet, men de ogudaktigas år förkortas. De rättfärdigas hopp ska vara glädje, men vad de onda hoppas på ska bli till intet. HERRENS väg är den rättfärdiges tillflykt, men fördärv ska komma över dem som gör orätt. De rättfärdiga ska aldrig rubbas, men de ogudaktiga ska inte förbli på jorden. Den rättfärdiges tal flödar av visdom, men en ondskefull tunga ska skäras av. Den rättfärdiges läppar vet vad som är välbehagligt, men de ogudaktigas mun talar bara fördärv.
