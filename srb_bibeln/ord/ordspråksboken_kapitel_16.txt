En människa gör upp planer i sitt hjärta, men tungans svar kommer från HERREN. Varje väg hos en man är ren i hans egna ögon, men HERREN är den som prövar andarna. Överlåt dina verk åt HERREN, så ska dina planer ha framgång. HERREN har gjort var sak för sitt syfte, ja även den ogudaktige för den onda dagen. HERREN avskyr alla stolta, även om han går samman med andra så ska han inte bli ostraffad. Genom nåd och sanning sonas synd och genom HERRENS fruktan undviks det onda. När någons vägar behagar HERREN, så gör han till och med så att hans fiender håller fred med honom. Bättre är litet med rättfärdighet, än stor vinst med orätt. Människans hjärta tänker ut sin väg, men HERREN styr hennes steg. Ett gudomligt svar är på kungens läppar, hans mun felar inte i domen. Rätt våg och vikt är från HERREN och alla vikter i säcken är hans verk. Att begå onda gärningar är avskyvärt för kungar, för tronen befästs genom rättfärdighet. Rättfärdiga läppar behagar kungar, och de älskar den som talar sanning. Kungens vrede är en dödens budbärare, men en vis man kan stilla den. Ljus uppsyn hos kungen betyder liv, hans välvilja är som ett moln med vårregn. Hur mycket bättre är det inte att få visdom än guld, att välja insikt hellre än silver. De rättsinnigas väg undviker det onda och den som ger akt på sin väg bevarar sitt liv. Stolthet går före undergång och högmod går före fall. Bättre att vara ödmjuk bland de ringa än att dela byte med de stolta. Den som ger akt på ordet finner det goda, lycklig är den som förtröstar på HERREN. De med visa hjärtan ska kallas förståndiga och ljuvligt tal främjar lärdom. Förstånd är en livets källa för den som har det, men att fostra dårar är dårskap. Den vises hjärta undervisar hans mun och ökar lärdom till hans läppar. Ljuvliga ord är som honungskakor, behagliga för själen och en läkedom för benen. En väg kan verka rätt för en människa, men slutet på den är döden. Den som arbetar, arbetar för sig själv, för hans egen mun driver på honom. En ondsint människa gräver upp det onda, brännande eld är på hans läppar. En falsk människa sår osämja och en baktalare splittrar de bästa vänner. En våldsam människa lockar sin nästa och leder honom in på en väg, som inte är god. Han som sluter ögonen planerar inget gott, han biter samman sina läppar för att genomföra det onda. Grått hår är en ärekrona, om det vinns på rättfärdighetens väg. Den som är sen till vrede är bättre än den mäktige, den som styr sitt sinne är bättre än den som intar en stad. Lotten kastas i knät, men avgörandet kommer alltid från HERREN.
