HERREN avskyr en falsk våg, men gläds över rätt vikt. När högfärd kommer så åtföljs den av skam, men hos de ödmjuka finns vishet. De ärliga ska vägledas av sin hederlighet, men överträdarna ska förgöras av sin falskhet. Rikedomar hjälper inte på vredens dag, men rättfärdighet räddar från döden. Den ärliges rättfärdighet ska vägleda honom, men den onde ska falla genom sin egen ondska. De rättsinnigas rättfärdighet räddar dem, men överträdare snärjs av sina egna begär. När en gudlös människa dör förgås hans hopp, och vad de orättfärdiga väntar på går förlorat. Den rättfärdige blir räddad ur nöden och den ogudaktige drabbas i hans ställe. En hycklares mun fördärvar hans nästa, men genom insikt blir de rättfärdiga räddade. En stad gläder sig, när det går de rättfärdiga väl och när de ogudaktiga förgås, jublar man. Genom de rättsinnigas välsignelse blir en stad upphöjd, men genom de ogudaktigas ord rivs den ner. Den som föraktar sin nästa är utan vett, men en man med förstånd behåller sitt lugn. Den som skvallrar röjer hemligheter, men den som har ett trofast hjärta döljer dem. Där goda råd saknas faller folket, men där rådgivarna är många går det väl. Den som går i borgen för en främling råkar illa ut, men den som hatar handslag är trygg. En älskvärd kvinna vinner ära, våldsverkare vinner rikedomar. Den barmhärtige mannen gör väl mot sig själv, men den som är grym skadar sin egen kropp. De ogudaktiga gör en bedräglig vinst, men den som sår i rättfärdighet får en säker lön. För som rättfärdighet leder till liv, så leder jagandet efter det onda till döden. HERREN avskyr ondskefulla hjärtan, men har sin glädje i de som lever hederligt. Även om de gjorde gemensam sak, kommer de onda inte att undgå sitt straff, men de rättfärdigas efterkommande ska gå fria. Som en guldring i ett svintryne är skönhet hos en kvinna som saknar vett. De rättfärdigas önskningar är enbart gott, men de ogudaktigas hopp är vrede. Den ene strör ut och får ändå mer, den andre sparar mer än vad som är rätt, men blir bara fattigare. Den givmilda själen blir själv mättad och den som ger andra att dricka får själv dricka. Folket förbannar den som undanhåller säd, men välsignad blir den som säljer den. Den som ivrigt söker det goda strävar efter nåd, men den som söker det onda ska själv drabbas av det. Den som förtröstar på sin rikedom kommer på fall, men de rättfärdiga ska grönska såsom löv. Den som drar olycka över sitt eget hus får vind som arvedel, dåren blir tjänare åt den som har ett vist hjärta. Den rättfärdiges frukt är ett livets träd och den som vinner hjärtan är vis. Se, den rättfärdige får sin lön på jorden, hur mycket mer då den ogudaktige och syndaren!
