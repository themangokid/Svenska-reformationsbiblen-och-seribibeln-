Ord av kung Lemuel, det budskap som hans mor förmanade honom med: Vad ska jag säga dig, min son, du min livmoders son, mina löftens son? Ge inte din kraft åt kvinnor, hänge dig inte heller åt det som fördärvar kungar. Det anstår inte kungar, Lemuel, det anstår inte kungar att dricka vin, inte för furstar att längta efter starka drycker, så att de dricker och glömmer lagen och vränger rätten för någon av de nödställda. Ge starka drycker till dem som är döende, och vin till bedrövade själar. Låt dem dricka och glömma sin fattigdom och sluta tänka på sitt elände. Tala för den stumme och värna för alla, som är övergivna. Öppna din mun, döm rättfärdigt och skaffa rätt åt de fattiga och behövande.Vem kan finna en ärbar hustru? För hon är långt mera värd än rubiner. Hennes man kan lita helt på henne och han kommer inte att sakna någonting. Hon gör honom gott, aldrig något ont, i alla sina livsdagar. Hon skaffar ull och lin och arbetar villigt med sina händer. Likt handelsfartygen hämtar hon hem mat från avlägsna platser. Medan det fortfarande är mörkt går hon upp och ger sin familj mat och sina tjänarinnor deras portion. Hon tänker på en åker och köper den, och planterar en vingård för det hon själv har tjänat. Hon kavlar ivrigt upp sina ärmar och går till verket med starka armar. Hon märker att hennes arbete går bra, hennes lampa släcks inte om natten. Med sina händer griper hon tag i spinnrocken och med sina fingrar spinner hon sländan. För den fattige öppnar hon sin hand, ja hon räcker ut sina händer till den behövande. Hon oroar sig inte för familjen när snön kommer, för alla i hemmet har dubbla kläder. Hon gör täcken åt sig, och hennes kläder är av finaste linne och purpur. Hennes man är känd i stadens portar där han sitter bredvid landets äldste. Hon gör fina linneskjortor som hon säljer, affärsmännen förser hon med bälten. Kraft och värdighet är hennes klädnad och hon ser leende framtiden an. Hon talar med vishet och vänliga förmaningar är på hennes tunga. Hon vakar noga över hur det står till i sitt hus och äter inte lättjans bröd. Hennes barn står upp och prisar henne lycklig, samt hennes man, och han lovordar henne. Många ärbara kvinnor finns, men du överträffar dem alla! Charm är bedrägligt och skönhet förgängligt, men en kvinna som fruktar HERREN ska prisas. Ge henne lön för allt hon gjort och låt hennes gärningar prisa henne i portarna.