Lika opassande som snö om sommaren och regn under skördetiden, är heder till en dåre. Som sparven far iväg och som svalan flyger bort, så far en grundlös förbannelse förbi. En piska för hästen, ett betsel för åsnan, och ett ris på ryggen för dåren. Svara inte en dåre efter hans dårskap, så att du själv inte blir likadan. Svara dåren efter hans dårskap så att han inte tycker sig själv vara vis. Den som skickar ett bud med en dåre hugger av sig fötterna och får dricka våld. Kraftlösa är den lames ben, så även ordspråk i dårars mun. Som att binda fast stenen vid slungan, så är han som ger ära åt en dåre. Som en törntagg går in i den drucknes hand, så är ett ordspråk i dårars mun. Den store Guden som format allting vedergäller både dåren och överträdaren. Likt en hund som återvänder till sina spyor upprepar dåren sin dårskap. Ser du en man som är vis i sina egna ögon, då är det mer hopp om en dåre än om honom. Den late säger: Det är ett lejon på vägen, ett lejon är ute på gatorna. Liksom en dörr vänder sig på sina gångjärn, så vänder sig den late i sängen. Den late sticker sin hand i fatet men orkar inte föra den åter till munnen. Den late tycker sig vara visare än sju som kan ge kloka svar. Likt en som griper tag i öronen på en hund, är den som i förbifarten lägger sig i andras gräl. Som en galning som skjuter brandfacklor, pilar och död, är den som bedrar sin nästa och sedan säger: Jag skämtade bara. När veden tar slut slocknar elden, och utan baktalare slutar grälet. Som kol är för glöd och ved för eld, så är en grälsjuk man för att kiv ska flamma upp. Skvallrarens ord är som sår som tränger ner i människans inre. Som silverbeläggning på en lerkruka är kärleksglödande läppar med ett ondskefullt hjärta. Den som hatar hycklar med sitt tal, och i sitt inre bär han på svek. Även om han talar vackert, så tro honom inte, för sjufaldig vidrighet finns i hans hjärta. Han döljer sitt hat med list, men hans ondska ska bli uppenbar inför hela församlingen. Den som gräver en grop ska falla själv däri, den som vältrar upp en sten, ska få den över sig. En lögnaktig tunga hatar dem som drabbas av den, och en smickrande mun vållar fördärv.
