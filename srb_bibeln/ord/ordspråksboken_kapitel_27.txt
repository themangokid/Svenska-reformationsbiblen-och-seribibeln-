Beröm dig inte av morgondagen, för du vet inte vad den för med sig. Låt en annan berömma dig och inte din egen mun, en främmande och inte dina egna läppar. En sten är tung och sand en börda, men en dåres vrede är tyngre än båda. Vreden är grym och raseriet en störtflod, men vem kan bestå mot svartsjuka? Öppen tillrättavisning är bättre än hemlig kärlek. Trofasta är slagen av en vän, men en fiendes kyssar är bedrägliga. Den mätte avskyr honungskakorna, men för den hungriga är allt bittert sött. Som en fågel som flyr från sitt bo, är den som flyr från sitt hem. Salvor och parfymer gläder hjärtat, så också ömheten från en väns uppriktiga råd. Överge inte din vän eller din fars vän, gå inte heller till din släktings hem när du råkar i nöd. För en granne som är nära är bättre än en bror långt borta. Var vis, min son, så gläder du mitt hjärta och jag kan svara den som klandrar mig. Den vise förutser faran och tar skydd, men de okunniga går bara vidare och straffas. Ta kläderna från den som gått i borgen för en främling, kräv pant av honom för en främmande kvinna. Den som tidigt på morgonen välsignar sin nästa med hög röst, honom kommer det tillräknas som en förbannelse. Likt ett ständigt takdropp en regnig dag, är en grälsjuk kvinna. Att hejda henne är som att försöka stoppa vinden eller som att gripa olja med sin högra hand. Som järn skärper järn, skärper den ena människan den andra. Den som tar hand om fikonträdet, får äta dess frukt och den som tar hand om sin herre blir ärad. Såsom i vattnet ansiktet återspeglar ansiktet, återspeglar människans hjärta en människa. Dödsriket och avgrunden får aldrig nog, inte heller människors ögon. Silvret prövas i degeln och guldet i ugnen, och människan genom sitt rykte. Även om du krossade dåren bland grynen i morteln, så går ändå inte hans dårskap ur honom. Håll noggrant reda på hur dina får har det, och ta väl hand om dina hjordar. För rikedomar varar inte för evigt, består ens en krona från generation till generation? När gräset är bärgat och nytt gräs växer fram och bergens örter är ihopsamlade, då har du lamm så att du får kläder, och getter som betalning av åkermarken. Du får då tillräckligt med getmjölk till föda åt dig och din familj samt till livsuppehälle för dina tjänarinnor.