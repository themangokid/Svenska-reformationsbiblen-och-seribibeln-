Detta är Agurs, Jakes sons ord och utsaga. Så talade den mannen till Itiel, ja till Itiel och Ukai. Sannerligen är jag oförnuftigare än någon annan och saknar mänskligt förnuft. Jag har varken lärt mig vishet eller kunskap om det heliga. Vem har stigit upp till himlen och kommit ner? Vem fattar vinden i sina händer? Vem binder vattnet i ett kläde? Vem har fastställt alla jordens gränser? Vad heter han och vad heter hans son? Vet du det? Allt Guds ord är rent och han är en sköld för dem som förtröstar på honom. Lägg ingenting till hans ord, för att han inte ska behöva tillrättavisa dig för lögn. Två saker ber jag dig om, neka mig dem inte förrän jag dör: Låt falskhet och lögn vara fjärran ifrån mig och ge mig varken fattigdom eller rikedom, utan ge mig bara det jag behöver. Annars kan jag bli så mätt att jag förnekar dig och säger: Vem är HERREN? Eller så fattig att jag stjäl och vanärar min Guds namn. Anklaga inte tjänaren inför hans herre, så att han inte förbannar dig och du står där med skuld. Det finns ett släkte som förbannar sin far och inte välsignar sin mor. Ett släkte som är rent i sina egna ögon, trots att de inte tvättat bort sin orenhet. Ett släkte som har stolta ögon och högmodiga blickar. Ett släkte vars tänder är som svärd, vars käftar är som knivar som förtär de fattiga i landet och de behövande bland människorna. Blodigeln har två döttrar: Ge, och ge. Det finns tre ting som aldrig får nog, ja fyra saker som aldrig säger: Det räcker. Dödsriket, det ofruktsamma moderlivet, jorden som aldrig blir mätt på vatten och elden som aldrig säger: Nog! Det öga som hånar fadern och vägrar lyda modern, ska korparna vid bäcken hacka ut och de unga örnarna äta upp. Det finns tre ting som är mig alltför underbara, ja fyra ting som jag inte kan förstå: Örnens väg på himlen, ormens väg på hälleberget, skeppets väg mitt i havet och mannens väg hos en jungfru. Äktenskapsbryterskan beter sig så här: hon äter och torkar sig om munnen och säger: Jag har inte gjort något fel. De finns tre ting som får jorden att oroa sig, fyra ting den inte kan uthärda: När en tjänare blir kung, och när en dåre blir alltför mätt. När en avskyvärd kvinna blir gift och när en tjänstekvinna tränger undan sin husmor. Det finns fyra ting vilka är små på jorden, men ändå är de klokare än de visa: Myrorna är inget starkt släkte, ändå bereder de om sommaren sin föda. Klippgrävlingarna är också ett svagt släkte, ändå bygger de sitt bo i bergsklippor. Gräshopporna har ingen kung, ändå drar de alla ut i svärmar. Spindeln virkar med sina händer och finns i kungapalats. Det finns tre saker som skrider ståtligt fram, ja fyra som har en praktfull gång: Lejonet, det mäktigaste bland djuren, som inte viker undan för någon. En vinthund, en bock och en kung mot vilken ingen kan stå emot. Om du varit dåraktig och upphöjt dig själv eller om du har tänkt onda tankar, så lägg handen för munnen. För som smör pressas ur mjölk och blod pressas ur näsan, så pressas bråk ur vrede.
