Den som älskar fostran älskar kunskap, men den som hatar tillrättavisning är en dåre. Den som är god får nåd från HERREN, men den som har onda planer blir fördömd. Ingen människa kan bestå genom ondska, men de rättfärdigas rot kan inte rubbas. En dygdig hustru är sin mans krona, men en skamlös är som röta i hans ben. De rättfärdigas tankar är rätta, de ogudaktigas planer är att bedra. De ogudaktigas ord lurar efter blod, men de ärligas tal räddar dem. De ogudaktiga omstörtas och finns sedan inte mer, men de rättfärdigas hus består. Efter sitt förstånd blir en människa prisad, men den med ett förvänt hjärta blir föraktad. Att vara ringaktad men ändå ha en tjänare, är bättre än den som ärar sig själv men saknar bröd. Den rättfärdige sköter om sina djur, men de ogudaktigas omsorg är grym. Den som odlar sin mark får bröd så det räcker, den som jagar efter tomhet saknar vett. Den ogudaktige har begär till de ondas fångst, men de rättfärdigas rot ger frukt. Den som är ond snärjs av sina läppars överträdelser, men den rättfärdige slipper ut ur nöden. Av munnens frukt blir man mättad med gott och vad en människas händer har gjort ska hon få tillbaka. Dårens väg är riktig i hans egna ögon, men den som lyssnar till råd är vis. En dåre visar genast sin vrede, men den kloke döljer en skymf. Den sannfärdige säger vad rätt är, men ett falskt vittne bedrar. Det finns tanklösa ord som kan såra som svärd, men de visas tunga ger läkedom. Sanningens läppar består för evigt, men en lögnens tunga endast för ett ögonblick. Svek finns i hjärtat hos dem som har onda planer, men de som främjar frid får glädje. Inget ont ska drabba den rättfärdige, men över de ogudaktiga ska olycka komma i fullt mått. Falska läppar är avskyvärt för HERREN, men de som handlar i sanning är hans glädje. En klok man döljer sin kunskap, dårars hjärtan ropar ut sitt oförnuft. Den flitiges hand får styra, den late får tjäna som slav. Sorg i en mans hjärta tynger ner det, men ett vänligt ord ger det glädje. Den rättfärdige väljer sina vänner med omsorg, men de ogudaktigas väg för dem vilse. Den late steker inte det han fångat som byte, men den flitige människans gärning är en dyrbar skatt. På rättfärdighetens väg är liv, ingen död finns på den vägen.