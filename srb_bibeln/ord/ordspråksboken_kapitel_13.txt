En vis son lyder sin fars förmaning, men en hånare lyssnar inte till någon tillrättavisning. Av sin muns frukt äter en människa det goda, men överträdaren ska äta våld. Den som vaktar sin mun bevarar sitt liv, men en pratmakare hamnar i fördärvet. Den late vill gärna ha men får inget, men den flitige blir rikt mättad. Den rättfärdige hatar lögnen, men den ogudaktige handlar avskyvärt och skamligt. Rättfärdighet bevarar den hederlige på vägen, ondska fäller syndaren. Den ene vill verka rik men har ingenting, den andre vill verka fattig men äger mycket. Lösensumman för en mans liv är hans rikedomar, men den fattige hör inte av något hot. De rättfärdigas ljus ger glädje, men de ogudaktigas lampa ska slockna. Högfärd orsakar bara gräl, men hos dem som tar emot råd är vishet. Lätt fånget är lätt förgånget, men den som samlar genom sitt arbete får mycket. Utdragen väntan tär på hjärtat, men en uppfylld önskan är ett livets träd. Den som föraktar ordet blir fördärvad, men den som fruktar budet blir belönad. Den vises lag är en livets källa, genom den undviks dödens snaror. Ett gott förstånd ger uppskattning, men överträdarnas väg är hård. Den kloke handlar med kunskap, men dåren blottar sitt oförnuft. En ond budbärare faller i olycka, men ett troget sändebud ger läkedom. Den som avvisar fostran får fattigdom och skam, men den som tar vara på tillrättavisning blir ärad. Uppfylld önskan är ljuvlig för själen, men dårar avskyr att överge sin ondska. Den som vandrar med visa blir vis, den som umgås med dårar går det illa. Det onda förföljer syndare, men de rättfärdiga ska belönas med det goda. Den gode lämnar arv åt sina barnbarn, men syndarens rikedom förvaras åt den rättfärdige. Riklig föda finns på de fattigas åker, men utan rättfärdighet sveps det bort. Den som spar sitt ris hatar sitt barn, men den som älskar det tillrättavisar det i tid. Den rättfärdige äter och mättas i sin själ, men de ogudaktigas mage är tom.