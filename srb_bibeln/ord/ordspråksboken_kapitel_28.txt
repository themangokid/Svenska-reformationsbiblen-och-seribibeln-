De ogudaktiga flyr fastän ingen jagar dem, men de rättfärdiga är frimodiga som ett lejon. Ett land i uppror får många herrar, men med en klok och förståndig ledare råder varaktig ordning. En fattig herre, som förtrycker de arma är som ett störtregn, som fördärvar skörden. De som överger lagen prisar de ogudaktiga, de som håller lagen kämpar mot dem. Onda människor förstår inte vad som är rätt men de som söker efter HERREN förstår allt. Bättre vara fattig och vandra klanderfritt, än vara rik och vandra på krokiga vägar. En förståndig son lyder lagen, den som umgås med frossare drar skam över sin far. Den som förökar sin förmögenhet genom ocker och räntor samlar åt den som förbarmar sig över de fattiga. Om någon inte vill lyssna till lagen, är till och med hans bön avskyvärd. Den som lockar de rättfärdiga in på en ond väg, ska själv falla i sin egen grop, men de hederliga ska få det goda som arv. En rik man tycker sig vara vis, men en fattig med insikt genomskådar honom. När de rättfärdiga triumferar, är härligheten stor, men när de onda tar makten gömmer sig människor. Den som döljer sina synder går det inte väl, men den som erkänner och överger dem ska få barmhärtighet. Välsignad är den som alltid fruktar Gud, den som förhärdar sitt hjärta faller i olycka. Som ett rytande lejon och en rovlysten björn, är en ond härskare över ett fattigt folk. En furste utan vett ökar förtrycket, men den som hatar orätt vinning får leva länge. En mördare blir flykting ända till sin grav, ingen får hjälpa en sådan. Den som vandrar ärligt blir räddad, men den som är vrång på sina vägar kommer plötsligt att falla. Den som brukar sin åker får bröd så det räcker, den som jagar efter tomhet får fattigdom så det räcker. En pålitlig man blir mycket välsignad, den som har bråttom att bli rik blir inte ostraffad. Det är inte rätt att vara partisk, ja, till och med för en bit bröd blir en sådan man en överträdare. Den avundsjuke jagar efter rikedomar, och tänker inte på att nöd ska komma över honom. Den som tillrättavisar en människa, får till sist mer välvilja än den som smickrar. Den som plundrar sin far eller mor och säger: Det är ingen synd, han är kompanjon till en fördärvare. Den som har ett stolt hjärta skapar gräl, men den som förtröstar på HERREN blir rikligen mättad. Den som förlitar sig på sitt eget förstånd är en dåre, men den som vandrar i vishet ska bli räddad. Den som ger åt den fattige ska ingenting sakna, men den som blundar kommer att förbannas av många. När de ogudaktiga tar makten gömmer sig människor, men när de förgås blir de rättfärdiga många.