Min son, om du har gått i borgen för din vän, och gett ditt handslag åt en främling, då du blivit snärjd av dina egna ord och fångad av vad din mun har sagt. Då gör du detta min son för att rädda dig när du hamnat i händerna på din vän: Gå och ödmjuka dig och ge din vän ingen ro. Unna inte dina ögon någon sömn eller dina ögonlock en blund. Rädda dig som en gasell undan jägarens grepp och som en fågel ur fågelfångarens hand. Gå till myran, du late, se hur hon gör och bli vis. Den har ingen ledare, tillsyningsman eller härskare, men trots det skaffar den sig föda om sommaren och samlar sin mat under skördetiden. Hur länge ska du ligga, du late? När ska du stå upp ur din sömn? Sov lite till, ligg med armarna i kors lite till, så ska fattigdomen komma över dig som en rövare och armodet som en beväpnad man. En fördärvad människa, en ond man, är den som går med falskhet i sin mun. Han blinkar med ögonen, ger tecken med foten, visar med fingrarna. Ont uppsåt är i hans hjärta, han smider ständigt onda planer och sprider osämja. Därför ska hans olycka plötsligt träffa honom, han ska krossas oväntat utan att få hjälp. Det finns sex ting som HERREN hatar, sju som han avskyr: Högfärdiga ögon, en lögnaktig tunga, händer som utgjuter oskyldigt blod, ett hjärta som smider onda planer, fötter som skyndar till att göra ont, ett falskt vittne som ljuger och den som orsakar osämja mellan bröder.