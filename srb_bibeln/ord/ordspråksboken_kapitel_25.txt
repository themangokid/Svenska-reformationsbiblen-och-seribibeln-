Dessa är också ordspråk av Salomo, som Juda kung Hiskias män, skrev av. Det är Guds ära att dölja en sak, och kungars ära att utforska den. Himlens höjd och jordens djup och kungars hjärtan är outrannsakliga. Ta bort slagget ifrån silvret, så blir det en klenod. Ta bort de onda från kungens hov, så blir hans tron befäst i rättfärdighet. Förhäv dig inte inför kungen och ställ dig inte på de storas plats. För det är bättre att det blir sagt till dig: Kom upp hit, än att du skulle flyttas ner för någon förnämare, som dina ögon har sett. Var inte för snabb att starta en strid, för vad ska du göra om din motpart får dig att skämmas? Lägg fram din egen sak mot din nästa och avslöja inte någon annans hemlighet. Annars kan den som hör dig skämma ut dig och du blir aldrig av med ditt dåliga rykte. Ett ord som talas i rätt tid är som guldäpplen på ett silverfat. Som ett örhänge av guld är för ett gyllene smycke, är en vis förmanare för ett lyssnande öra. Som svalkande snö i skördetiden är en pålitlig budbärare för den som sänt honom, för han förnyar sin herres krafter. Likt moln och vind utan regn är den som skryter med gåvor han inte ger. Med tålamod blir en härskare övertalad och en mild tunga kan krossa ben. Har du hittat honung? Ät lagom så att du inte blir övermätt och spyr. Sätt inte din fot i din väns hus för ofta, så att han tröttnar på dig och börjar avsky dig. Den som vittnar falskt mot sin nästa, är som en hammare, ett svärd och en vass pil. Förtroendet för en svekfull man i tider av nöd är som en rutten tand och en stukad fot. Likt den som tar av kläderna i kallt väder eller häller vinäger på salpeter är den som sjunger sånger för ett sorgset hjärta. Om din fiende är hungrig, ge honom att äta, och om han är törstig, ge honom att dricka. Då samlar du glödande kol på hans huvud och HERREN ska belöna dig. Liksom nordanvinden driver bort regnet driver en arg uppsyn bort en skvallrande tunga. Det är bättre att bo i en vrå på taket än i ett stort hus med en grälsjuk kvinna. Som kallt vatten är för en törstig själ, är goda nyheter från ett fjärran land. Som en grumlad källa och en förorenad brunn är en rättfärdig som ger efter för den ogudaktige. Det är inte bra att äta för mycket honung, inte heller är det hedervärt att söka sin egen ära. En man som inte kan behärska sig, är som en nerbruten stad utan murar.