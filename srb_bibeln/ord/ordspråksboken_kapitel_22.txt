Ett gott rykte är mera värt än stor rikedom och gott anseende är bättre än silver och guld. De rika och fattiga lever jämte varandra, HERREN är Skaparen av dem alla. Den kloke förutser faran och söker skydd, men den okunnige fortsätter bara och får sedan lida för det. Ödmjukhet och HERRENS fruktan ger rikedomar, ära och liv. Törnen och snaror är på den falskes väg, den som vill bevara sitt liv håller sig borta från dem. Vägled den unge på vägen han ska vandra, så viker han inte av från den när han blir gammal. Den rike råder över de fattiga och den som lånar blir slav åt honom som lånar ut. Den som sår orätt, ska skörda fördärv och hans vredes stav ska få ett slut. Den som har ett givmilt öga ska bli välsignad, för han ger av sitt bröd åt den fattige. Driv ut den hånfulle, så försvinner grälet, ja då upphör bråk och skällsord. Den som älskar hjärtats renhet och som talar väl, får kungen till vän. HERRENS ögon vakar över kunskapen, men överträdarens ord gör han om intet. Den late säger: Det är ett lejon utanför! Jag kan bli dödad på gatan! Den främmande kvinnans mun är en djup grop, den HERREN är vred på ska falla i den. Oförnuft är bundet vid barnets hjärta, men fostrans ris driver det ur honom. Den som förtrycker den fattige för att få mer och den som ger till de rika, båda kommer i verkligheten att lida förlust.
Böj dina öron och hör de visas ord och lägg min kunskap på hjärtat. För de ska göra dig gott om du bevarar dem i ditt inre och tillsammans genom din mun ska de göra gott. För att du ska förtrösta på HERREN, undervisar jag just dig denna dag. Har jag inte skrivit till dig ypperliga ord av råd och kunskap, för att lära dig tillförlitligheten i sanningens ord, så att du rätt kan svara dem som sänder dig? Plundra inte den fattige, därför att han är fattig och krossa inte den olycklige i porten. För HERREN kommer att ta sig an deras sak och beröva livet på dem som plundrar dem. Ge dig inte i lag med en lättretlig man, och umgås inte med den hetlevrade, så att du inte tar efter hans sätt och lägger en snara för ditt liv. Var inte en av dem som ger handslag eller som går i borgen för en skuld. Om du inte har något att betala med, varför ska de få ta din säng som du ligger på? Flytta inte på en gammal gränssten som dina fäder rest. Ser du en man som är skicklig i det han gör? Han ska ha sin plats inför kungar, han ska inte ha sin plats inför de ringa.