Vin är en hånare och starka drycker larmar, och var och en som blir bedragen av det är inte vis. Som ett lejons rytande är skräcken från en kungs raseri. Den som väcker hans vrede förverkar sitt eget liv. Det är en ära för en man att sluta strida, men alla dårar söker strid. För köldens skull vill den late inte plöja, därför får han tigga i skördetiden utan att ha någonting. Planerna i en mans hjärta är som djupt vatten, men en klok man öser upp dem. De flesta människor ropar ut sin egen godhet men vem kan finna en man att lita på? Den rättfärdige vandrar i sin oförvitlighet, och välsignade blir hans barn efter honom. En kung som sitter på domarsätet, sållar bort allt ont med sin blick. Vem kan säga: Jag har bevarat mitt hjärta rent, jag är fri från min synd? Olika slags vikter och olika slags mått är båda avskyvärda för HERREN. Redan ett barns gärningar visar ifall hans liv är rent och rätt. Örat som hör och ögat som ser, HERREN har gjort dem båda. Älska inte sömn, då blir du fattig. Håll dina ögon vakna, så får du nog med bröd. Hutlöst, hutlöst, säger köparen, men när han gått iväg skryter han över sitt fynd. Det finns guld och pärlor i mängder, men kunskapens läppar är en dyrbar juvel. Ta manteln från den som gått i borgen för en främling, och kräv pant av honom för en främmande kvinna. Bröd skaffat genom bedrägeri smakar gott, men därefter blir munnen full av grus. Planer efter rådslag får framgång och goda råd krävs för att föra krig. Den som skvallrar förråder hemligheter, ge dig därför inte i lag med pratmakare. Den som förbannar sin far och sin mor, hans lampa ska slockna i djupaste mörker. Ett arv som man från början har bråttom att få blir till sist utan välsignelse. Säg inte: Jag ska vedergälla det onda, utan vänta på HERREN så ska han hjälpa dig. Olika vikter är avskyvärt för HERREN, en falsk våg är inte rätt. Människans steg styrs av HERREN, hur skulle hon då kunna förstå sin väg? Det är en snara för en människa att obetänksamt helga något och att först efteråt tänka över sina löften. En vis kung sållar bort de ogudaktiga och låter tröskhjulet köra över dem. Människans ande är en HERRENS lykta, som utrannsakar allt i människans innersta. Nåd och sanning bevarar kungen och genom nåd består hans tron. De unga männens ära är deras styrka och de gamlas prydnad är deras gråa hår. Blånaden från sår renar från ondska och slag renar hjärtats inre.
