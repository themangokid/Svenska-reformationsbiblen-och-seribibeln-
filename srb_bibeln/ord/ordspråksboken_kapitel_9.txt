Visheten har byggt sitt hus, hon har huggit ut sina sju pelare. Hon har slaktat sin boskap, hon har blandat sitt vin, och hon har också dukat sitt bord. Hon har sänt ut sina tjänarinnor och hon ropar ut på de översta höjderna i staden: Den som är okunnig, han må komma hit! Till de oförståndiga säger hon: Kom, ät av mitt bröd och drick av vinet som jag har blandat. Överge det dåraktiga, så får ni leva och vandra på förståndets väg. Den som tillrättavisar en smädare, blir själv skymfad, och den som förmanar en ond människa åsamkar sig själv skada. Förmana inte en hånare, han kommer bara att hata dig. Förmana den som är vis, och han kommer att älska dig. Ge undervisning åt den vise, så blir han ännu visare, undervisa den rättfärdige, så växer hans lärdom. Att frukta HERREN är början till visdom, att känna den Helige är förstånd. För genom mig blir dina dagar många och dina levnadsår förökas. Om du är vis är visheten till nytta för dig, men om du smädar får du bära det själv.