Bättre är en fattig man som lever hederligt, än en dåre med svekfulla läppar. Det är inte bra att själen är utan kunskap, och den som hastar med sina steg missar målet. Människans dårskap förstör hennes liv, men det är på HERREN som hennes hjärta vredgas. Rikedom ger många vänner, men den fattige blir övergiven av sin vän. Ett falskt vittne ska inte bli ostraffat och den som talar lögn, ska inte slippa undan. Många söker en furstes välvilja och alla vill vara vänner med den som ger gåvor. Den fattige blir avskydd av alla sina släktingar, hur mycket mer undviker inte hans vänner honom? Han jagar efter dem med ord, men de är borta. Den som förvärvar klokhet älskar sitt liv och den som tar vara på insikt finner lycka. Ett falskt vittne blir inte ostraffat och den som talar lögn ska förgås. Det passar sig inte att en dåre lever i lyx, än mindre att en tjänare råder över furstar. Förstånd gör en man fördragsam och han sätter en ära i att förlåta en oförrätt. Kungens vrede är som ett lejons rytande, men hans välvilja är som dagg på gräset. En dåraktig son är sin fars olycka och en hustrus gnat är ett ständigt takdropp. Hus och rikedomar ärvs från föräldrarna, men en förståndig hustru kommer från HERREN. Lättja leder till djup sömn och den late får lida hunger. Den som bevarar budet bevarar sitt liv, men den som inte bryr sig om hur han lever kommer att dö. Den som förbarmar sig över den fattige lånar åt HERREN, och det goda som har getts ska han betala tillbaka. Fostra din son medan det finns hopp, och låt dig inte påverkas av hans rop. En man med hett temperament måste få sitt straff, för om du friar honom får du fortsätta med det. Lyssna till råd och ta emot undervisning, så blir du till slut vis. Många planer har en människa i sitt hjärta, likväl blir det HERRENS rådslut som består. En människa med goda önskningar och en fattig man är bättre än en lögnare. HERRENS fruktan leder till liv och mätt kan han gå till vila, utan att drabbas av det onda. Den late sticker sin hand i fatet men ids inte föra den tillbaka till munnen. Slå en smädare så aktar sig den okunnige, tillrättavisa den förståndige så tar han till sig kunskap. En son som brukar våld mot sin far och driver bort sin mor, är en skamlös och usel son. Min son, sluta att lyssna på den undervisning som gör att du kommer bort från kunskapens ord. Ett ogudaktigt vittne hånar domen och de ondas mun slukar ondska. Straff är berett för hånare och slag för dårarnas rygg.
