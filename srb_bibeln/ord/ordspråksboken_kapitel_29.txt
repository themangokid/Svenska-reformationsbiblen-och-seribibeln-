Den som efter mycket tillrättavisning likväl förblir hårdnackad, ska plötsligt ohjälpligt krossas. När de rättfärdiga har makten gläder sig folket, när de ogudaktiga regerar sörjer folket. Den som älskar vishet gläder sin far, men den som umgås med horor slösar bort vad han äger. Genom rättvisa bygger kungen upp landet, men den som tar emot mutor ruinerar det. Den man som smickrar sin nästa, breder ut ett nät för hans fötter. En ond människa snärjs av sin synd, men den rättfärdige kan sjunga och glädja sig. Den rättfärdige känner den fattiges sak, men den ogudaktiga bryr sig inte om att känna till något om det. Hånarna uppviglar staden, de visa stillar vreden. Om en vis ska gå till rätta med en dåre, vare sig han är arg eller glad blir det ingen ro. De blodtörstiga hatar den hederlige, men de rättfärdiga har omsorg för hans liv. En dåre låter alla sina känslor komma fram, men en vis behärskar sig. Om en furste lyssnar till lögner blir alla hans tjänare ogudaktiga. Den fattige och förtryckaren lever jämte varandra, HERREN ger ljus åt bådas ögon. En kung som dömer de fattiga rättvist, hans tron ska bestå för evigt. Tuktans ris och tillrättavisning ger visdom, men ett ouppfostrat barn skämmer ut sin mor. När de ogudaktiga blir fler frodas synden, men de rättfärdiga ska se deras fall. Fostra din son så ska han ge dig ro, ja, han kommer ge ljuvlig förnöjsamhet åt din själ. Utan profetia går folket vilse men lycklig är den som tar vara på Guds undervisning. En tjänare kan inte tillrättavisas med bara ord, för även om han förstår, lyder han inte. Ser du en man som är snabb att ta till orda? Det är mer hopp om en dåre än om honom. Om man skämmer bort sin tjänare från hans ungdom, kommer denne till sist att vilja vara herre. En argsint man vållar strid, och en hetlevrad man begår många överträdelser. En människas stolthet ska leda henne till förödmjukelse, men ära ska upprätthålla den ödmjukes ande. Den som delar byte med tjuvar hatar sitt eget liv, han ställs under eden men vittnar inte. Människofruktan blir en snara, men den som förtröstar på HERREN är trygg. Många söker en furstes välvilja, men av HERREN får var och en sin dom. En orättfärdig man är avskyvärd för de rättfärdiga, och den som lever rätt är avskyvärd för de ogudaktiga.
