Avundas inte onda människor, längta inte heller efter att få vara med dem. För deras hjärtan tänker på våld och deras läppar talar om olycka. Genom vishet blir ett hus byggt och genom förstånd blir det bevarat. Och genom kunskap blir rummen fyllda med alla slags dyrbara och härliga rikedomar. En vis man är stark, ja en man med kunskap ökar styrkan. För med visa råd ska du föra krig, och där det finns många rådgivare där finns det säkerhet. Visdom är ouppnåeligt för dåren, i porten öppnar han inte sin mun. Den som tänker ut onda planer, han kallas intrigmakare. Den dåraktiges tankar är synd och människor avskyr en smädare. Om du förlorar modet i nödens stund är din kraft ringa. Om du underlåter att rädda dem som släpas till döden och dem som stapplar till att slaktas, om du säger: Se, vi visste inget, skulle inte han som prövar hjärtan märka det? Skulle inte han som vakar över ditt liv veta det? Och ska inte han ge åt varje människa efter hennes gärningar? Ät honung, min son, för det är gott och honungskakan är söt för din gom. Så ska visdomens kunskap vara för din själ. När du har funnit den så har du en framtid och ditt hopp blir inte om intet. Du ogudaktige man, ligg inte på lur vid den rättfärdiges hem, förstör inte hans boning. För den rättfärdige faller sju gånger och reser sig igen, men de ogudaktiga stupar för olyckan. Bli inte skadeglad när din fiende faller och låt inte ditt hjärta glädjas när han snubblar, så att HERREN ser på det med missnöje och vänder sin vrede ifrån honom. Förarga dig inte över de onda och avundas inte de ogudaktiga. För det finns ingen framtid för den som är ond, de ogudaktigas lykta ska släckas. Min son, frukta HERREN och kungen och beblanda dig inte med de upproriska. För deras fördärv ska komma plötsligt och vem vet, när bådas undergång kommer?Detta kommer också från de visa. Att vara partisk när man dömer är inte gott. Den som säger till den ogudaktige: Du är rättfärdig, honom ska folket förbanna, och folkslagen fördöma. Men de som tillrättavisar honom ska det gå väl och en rik välsignelse ska komma över dem. Ett rätt svar är en kyss på läpparna. Gör klart ditt arbete där ute och få allting färdigt åt dig på åkern. Bygg sedan ditt hus. Vittna inte mot din nästa utan skäl och bedra inte med dina läppar. Säg inte: Jag ska göra mot honom som han har gjort mot mig, jag ska ge var och en vad han förtjänat. Jag gick förbi den lates åker och förbi vingården till mannen utan förstånd. Och se, den var övervuxen med törnen och nässlor och muren hade rasat. Då såg jag och jag betraktade det noga och drog lärdom av vad jag såg. Sov lite till, slumra lite till, ligg lite till med armarna i kors, så ska fattigdomen komma som en resande, och ditt armod som en väpnad man.