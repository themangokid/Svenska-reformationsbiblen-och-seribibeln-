Ett mjukt svar stillar vrede, men hårda ord väcker upp ilska. De visas tunga använder kunskapen rätt, men ur dårars mun flödar dårskap. HERRENS ögon når överallt, de ger akt på både de onda och de goda. En helande tunga är ett livets träd, men en elak tunga ger hjärtesår. En dåre föraktar sin fars fostran, men klok är den som tar vara på tillrättavisning. I den rättfärdiges hus finns stor rikedom, men den ogudaktiges vinst är olycka. De visas läppar sprider kunskap, men det gör inte dårars hjärtan. De ogudaktigas offer är avskyvärda för HERREN, men de rättsinnigas bön hans glädje. Den ogudaktiges väg är avskyvärd för HERREN, men han älskar den som strävar efter rättfärdighet. Fostran är hård för den som överger vägen, och den som hatar tillrättavisning kommer att dö. Dödsriket och avgrunden ligger uppenbara inför HERREN, hur mycket mer då människors hjärtan! En hånare älskar inte den som tillrättavisar honom och till de visa går han inte. Ett glatt hjärta gör ansiktet ljust, men hjärtesorg ger modlöshet. Den förståndiges hjärta söker kunskap, dårars mun närs av dårskap. För den betryckte är alla dagar dåliga, men den med glatt hjärta har ständigt fest. Det är bättre att äga lite och frukta HERREN än att äga mycket och oroa sig. Bättre är ett fat kål med kärlek än en gödd oxe med hat. En man med häftigt humör vållar strid, men en tålmodig man lugnar ner grälet. Den lates väg är spärrad av törne, men de rättfärdigas väg är helt jämn. En vis son gläder sin far men en dåre föraktar sin mor. Dårskap är glädje för den utan vett, men den förståndige vandrar på ett hederligt sätt. Utan samråd går planer om intet, men där rådgivarna är många lyckas de. Glad blir en människa som kan ge svar, och hur gott är inte ett ord i rätt tid! Livets väg leder den vise uppåt, för att undvika dödsriket där nere. HERREN ska riva ner den stoltes hus, men änkans gräns beskyddar han. De ondas planer är avskyvärda för HERREN, men orden från de som är rena är välbehagliga ord. Den som är girig efter oärlig vinst drar olycka över sin egen familj, men den som hatar mutor får leva. Den rättfärdiges hjärta överväger vad som ska svaras, men ur de ogudaktigas mun flödar ondska. HERREN är långt borta från de ogudaktiga, men de rättfärdigas bön hör han. Ögonens ljus gläder hjärtat och ett gott budskap ger märg åt benen. Den vilkens öra lyssnar på livets tillrättavisning, ska bo bland de visa. Den som avvisar fostran, föraktar sitt eget liv, men den som lyssnar till tillrättavisning blir klok. HERRENS fruktan fostrar till vishet, och ödmjukhet går före ära.
