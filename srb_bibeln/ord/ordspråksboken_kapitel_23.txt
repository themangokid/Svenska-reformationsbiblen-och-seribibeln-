När du sitter till bords med en härskare, tänk noga på vem du har framför dig. Sätt kniven mot din strupe, om du är alltför hungrig! Var inte lysten efter hans läckerheter, det är bedräglig mat. Möda dig inte att bli rik och sluta upp att följa din egen visdom. Ska du fästa din blick på det som egentligen inte är något? För rikedomar gör sig sannerligen vingar och flyger iväg som en örn mot himlen. Ät inte brödet av den som har ett ont öga, inte heller ska du eftertrakta hans läckra maträtter. För så som han tänker i sitt hjärta, så är han. Ät och drick, säger han till dig, men hans hjärta är inte med dig. Den läckerbit du har ätit måste du spy upp och dina vänliga ord är förspillda. Tala inte för en dåres öron, han föraktar det kloka du säger. Flytta inte en uråldrig gränssten och gå inte in på de faderlösas åkrar. För deras förlossare är mäktig, han kommer driva deras sak mot dig. Ge ditt hjärta åt tillrättavisning och dina öron åt kunskapens ord. Låt inte barnet vara utan fostran, för om du tuktar honom med riset, så slipper han dö. Du agar honom med riset, men räddar hans själ från dödsriket. Min son, om ditt hjärta blir vist, så gläder sig också mitt hjärta. Mitt innersta jublar, när dina läppar talar det rätta. Låt inte ditt hjärta avundas syndare, utan lev du dagligen i HERRENS fruktan. Då har du sannerligen en framtid och ditt hopp ska inte bli om intet. Lyssna, min son och bli vis så att ditt hjärta vägleds in på vägen. Umgås inte med dem som super eller med dem som frossar på kött, för drinkare och frossare blir fattiga och dåsigheten kommer att klä dem i trasor. Lyssna på din far som har fött dig och förakta inte din mor, när hon blir gammal. Förvärva sanningen och sälj den inte, detsamma med vishet, fostran och förstånd. Den rättfärdiges far ska jubla, och den som får ett vist barn ska glädja sig över det. Din far och din mor ska glädja sig och hon som har fött dig ska fröjda sig. Min son, ge mig ditt hjärta och låt mina vägar behaga dina ögon! För en hora är en djup grop och en äktenskapsbryterska är en trång fallgrop. Hon ligger på lur som efter ett byte, och hon förökar skaran av otrogna män. Vem har bedrövelse? Vem har sorg? Vem grälar, vem klagar? Vem får sår utan orsak? Vem har röda ögon? De som stannar länge vid vinet, och de som går för att söka blandat vin. Se inte på vinet att det är så rött, att det glänser så i bägaren och rinner ner så lätt. Till slut biter det som en orm och hugger som en giftorm. Då ser dina ögon efter andra kvinnor och ditt hjärta talar galenskaper. Ja, du blir som om du låg mitt ute på havet, eller som om du ligger ovanpå en mast. De har slagit mig men det gjorde inte ont. De gav mig stryk, men jag kände ingen smärta. När ska jag vakna upp så att jag kan få tag i mer?