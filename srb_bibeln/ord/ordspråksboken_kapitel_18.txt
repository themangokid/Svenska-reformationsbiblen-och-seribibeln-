Den egensinnige följer sin egen lust, han går till strid mot all sund visdom. En dåre har ingen längtan till förstånd, utan vill bara uttrycka sitt hjärtas tankar. När den ogudaktige kommer, kommer också förakt, och med skamligheterna följer vanära. Orden i en människas mun är som djupa vatten, vishetens källa som en flödande bäck. Det är fel att ta parti för den ogudaktige och vägra den rättfärdige hans rätt. En dåres läppar kommer med bråk och hans mun tigger om stryk. En dåres mun är hans fördärv och hans läppar är en snara för hans egen själ. En baktalares ord är som sår som tränger ner i magens innersta delar. Den som är lat i sitt arbete är broder till den som är en stor slösare. HERRENS namn är ett starkt torn, den rättfärdige löper dit och är trygg. Den rikes förmögenhet är hans fasta stad och som en hög mur i hans inbillning. Högmodet i människans hjärta går före fall, ödmjukhet föregår ära. Att svara innan man lyssnat är dårskap och skam. Livsmod håller människan uppe under sjukdom, men vem kan bära modlöshet? Den förståndiges hjärta skaffar kunskap och de visas öron söker kunskap. En människas gåvor öppnar väg för honom och leder honom fram inför höga herrar. Den som först för sin talan verkar ha rätt, tills motparten kommer och prövar saken. Lotten stillar dispyter och skiljer mellan de mäktiga. En kränkt broder är svårare att vinna än en befäst stad, och gräl är som bommar för en fästning. Av sin muns frukt blir en människas mage mättad, av sina läppars skörd blir man mättad. Tungan har makt över liv och död, och de som älskar att bruka den får äta dess frukt. Den som finner en hustru har funnit något gott, och har fått ta emot HERRENS välbehag. Den fattige vädjar bevekande, men den rike svarar med hårda ord. En man som har vänner måste själv vara vänlig och det finns en vän som är närmare än en bror.