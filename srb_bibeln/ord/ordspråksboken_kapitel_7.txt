Min son, håll fast vid mina ord och göm mina bud inom dig. Håll mina bud, så får du leva, och bevara min lag som din ögonsten. Bind dem om dina fingrar, skriv dem på ditt hjärtas tavla. Säg till visheten: Du är min syster och kalla klokheten din förtrogne. Så att de beskyddar dig från din nästas hustru, för den främmande kvinnan som smickrar med sina ord. För när jag tittade ut genom gallret i fönstret på mitt hus, och såg på de oerfarna, lade jag bland de unga märke till en yngling utan vett. Han gick på gatan utmed ett hörn och trädde in på vägen till hennes hus, i skymningen, vid dagens slut då nattens mörker bröt in. Se, då mötte där en kvinna honom klädd som en prostituerad med sluga avsikter. Obehärskad och trotsig var hon, hennes fötter hade ingen ro att stanna i hennes hus. Än på gator, än på torg, vid varje gathörn stod hon på lur. Hon grep tag i honom och kysste honom och med fräck uppsyn sa hon till honom: Jag har tackoffret hos mig, idag har jag infriat mina löften. Därför kom jag ut för att möta dig. Jag har ivrigt sökt efter att få vara med dig och nu har jag funnit dig. Jag har bäddat min säng med sköna täcken av fint linne från Egypten. Jag har parfymerat min bädd med myrra, aloe och kanel. Kom, låt oss njuta av kärlek ända till morgonen, låt oss njuta tillsammans av kärlekens vällust. För min man är inte hemma, han har rest långt bort. Han har tagit med sig en påse pengar, han kommer hem först vid fullmånen. Hon förleder honom med allt sitt prat och förför honom med sina smickrande läppar. Strax går han in med henne, lik en oxe som går till sin slakt eller likt dåren som förs bort till stocken för bestraffning, till dess pilen genomborrar hans lever. Lik en fågel som skyndar in i snaran, förstår han inte att det gäller hans liv. Så lyssna nu på mig, ni barn, ge akt på vad jag säger. Låt inte ditt hjärta vika in på hennes vägar och förvilla dig inte in på hennes stigar. För många som ligger slagna är fällda av henne, ja otaliga är de mäktiga män som hon har dödat. Hennes hus är vägen till dödsriket, som leder ner till dödens kamrar.
