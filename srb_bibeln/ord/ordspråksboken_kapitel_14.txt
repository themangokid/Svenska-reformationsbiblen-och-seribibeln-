Varje vis kvinna bygger sitt hus, men dårskapen river ner det med egna händer. Den som fruktar HERREN vandrar i ärlighet, men den som föraktar honom viker av från hans väg. I dårens mun är högmodets gissel, men de visa bevaras genom sina läppar. Utan oxar är krubban tom, men oxars kraft ger riklig skörd. Ett trofast vittne ljuger inte, men ett falskt vittne talar lögn. En hånare söker vishet men finner ingen, men för den kloke är kunskap enkelt. Håll dig borta från dåren, när du inte finner förstånd på hans läppar. Den klokes visdom är att förstå sin väg, men dårars oförnuft bedrar. Dårar gör narr av synden, men hos de rättfärdiga finns nåd. Hjärtat känner sin egen sorg, och en främling kan inte dela dess glädje. De ondas hus ska raseras, men de rättsinnigas hydda ska blomstra. Det finns en väg som kan verka rätt för en människa, men till slut leder den till döden. Även under skratt kan hjärtat göra ont, och glädjen kan sluta i sorg. Den med avfälligt hjärta ska mättas av sina egna vägar, likaså en god man. Den godtrogne tror varje ord, men den kloke ger akt på sina steg. Den vise fruktar och skyr det onda, men dåren är hetsig och övermodig. Den som är snar till vrede begår dumheter och en man med onda planer blir hatad. De oförståndiga ärver dårskap, men de kloka blir krönta med kunskap. De onda måste buga sig för de goda och de ogudaktiga vid den rättfärdiges portar. Även av sina närmaste blir den fattige hatad, men den rike har många vänner. Den som föraktar sin nästa syndar, men lycklig är den som förbarmar sig över de fattiga. De som tänker ut ont, går inte de vilse? Men nåd och sanning ska tillfalla dem som tänker ut det som är gott. All möda ger vinst, men tomt prat leder bara till fattigdom. De visas krona är deras rikedom, men dårars oförnuft förblir oförnuft. Ett sannfärdigt vittne räddar liv, men ett falskt vittne talar lögn. Den som fruktar HERREN har ett tryggt fäste, hans barn får där en tillflykt. HERRENS fruktan är en livets källa, så att man kan undvika dödens snaror. Talrik befolkning är kungens ära, men brist på folk är furstens fördärv. Den som är sen till vrede är mycket vis, men den hetsige visar upp sin dårskap. Ett sunt hjärta är kroppens liv, men avundsjuka är röta i benen. Den som förtrycker den fattige, smädar hans Skapare, men den som ärar honom förbarmar sig över de fattiga. Den ogudaktige drivs iväg i sin ondska, men den rättfärdige har hopp i sin död. Visheten vilar i den förståndiges hjärta, men det som är bland dårar blir känt. Rättfärdighet upphöjer ett folk, men synd är folkets vanära. Kungen gläder sig över en vis tjänare, men hans vrede drabbar den som handlar skamligt.