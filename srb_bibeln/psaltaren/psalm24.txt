Jorden är HERRENS med allt vad den rymmer, världen och alla som bor i den. För han har grundat den på haven och fäst den på de strömmande vattnen. Vem får gå upp på HERRENS berg, och vem får komma in i hans helgedom? Den som har oskyldiga händer och ett rent hjärta, den som inte vänder sin själ till fåfänglighet och inte svär falskt. Han ska få välsignelse av HERREN och rättfärdighet från sin frälsnings Gud. Sådant är släktet som frågar efter honom, de som söker ditt ansikte, o Jakobs Gud. Sela. Höj era huvuden ni portar, höj er ni eviga dörrar, så att härlighetens Konung kan tåga in! Vem är denne härlighetens Konung? Det är HERREN, stark och mäktig, HERREN, mäktig i strid. Höj era huvuden, ni portar, höj er, ni eviga dörrar, så att härlighetens Konung kan tåga in! Vem är denne härlighetens Konung? Det är härskarornas HERRE. Han är härlighetens konung. Sela.