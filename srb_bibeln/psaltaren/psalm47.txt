Klappa i händerna, alla folk, höj jubelrop till Gud! För HERREN, den allra Högste är fruktad, en stor Konung är han över hela jorden. Han lägger folk under oss och folkslag under våra fötter. Han utväljer åt oss vår arvedel, hans älskade Jakobs stolthet. Sela. Gud har farit upp under jubel, HERREN under basuners ljud. Lovsjung Gud, lovsjung! Lovsjung vår Konung, lovsjung! För Gud är Konung över hela jorden, sjung en lärorik sång. Gud är Konung över hednafolken, Gud sitter på sin heliga tron. De främsta av folken samlas som Abrahams Guds folk. För jordens sköldar tillhör Gud. Högt är han upphöjd.