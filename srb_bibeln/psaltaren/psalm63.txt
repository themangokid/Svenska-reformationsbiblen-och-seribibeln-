O Gud, du är min Gud, tidigt söker jag dig. Min själ törstar efter dig, min kropp längtar efter dig i ett torrt och kargt land där inget vatten finns. För att få se din makt och din ära, skådar jag efter dig i helgedomen. Eftersom din nåd är bättre än liv ska mina läppar prisa dig. Därför vill jag lova dig i alla mina livsdagar och i ditt namn vill jag lyfta mina händer. Min själ blir mättad som med märg och fett och min mun lovsjunger dig med jublande läppar, när jag påminns om dig på min bädd och tänker på dig under nattens timmar. För du har varit min hjälp, därför jublar jag under dina vingars skugga. Min själ håller sig tätt intill dig, din högra hand stöder mig. Men de som är ute efter mitt liv, för att förgöra det, de ska fara ner i jordens djup. De ska falla för svärdet, de ska bli byte åt schakaler. Men kungen ska glädja sig i Gud. Var och en som svär vid honom, ska prisa sig lycklig, medan lögnarnas mun täpps till.