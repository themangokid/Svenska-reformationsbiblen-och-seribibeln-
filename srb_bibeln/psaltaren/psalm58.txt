För ni verkligen rättvisans talan när ni tiger? Dömer ni rätt, ni människors barn? Nej, i hjärtat smider ni onda planer, era händer banar väg för våld i landet. De ogudaktiga är avfälliga ända från moderlivet, så fort de har fötts går de vilse och talar lögner. Deras gift är som ormens gift, de liknar en döv huggorm som stängt sitt öra, och som inte lyssnar till ormtjusarens röst, oavsett hur skickligt denne besvärjer. Krossa deras tänder, o Gud, slå ut de unga lejonens kindtänder, o HERRE! Låt dem försvinna som vatten, som rinner bort. När de spänner bågen för att skjuta sina pilar, låt dessa vara utan udd. Låt dem alla förgås likt en snigel som upplöses på sin färd och likt en kvinnas dödfödda foster, som aldrig fick se solen. Innan era grytor kan känna hettan från törnen, vare sig det är färskt eller brinner, ska han svepa bort dem med en stormvind. Den rättfärdige ska glädja sig när han ser hämnden, han ska tvätta sina fötter i den ogudaktiges blod. Och människorna ska säga: Sannerligen, den rättfärdige får sin lön. Sannerligen, det finns en Gud som dömer på jorden.