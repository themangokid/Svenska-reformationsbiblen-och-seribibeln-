Lovsjung Gud, vår starkhet, höj jubel till Jakobs Gud! Stäm upp sång och hämta hit tamburinen, den ljuvliga harpan tillsammans med psaltare. Stöt i basun vid nymåne, vid den fastställda tiden, på vår högtidsdag. För det är en stadga i Israel, en lag av Jakobs Gud. Det bestämde han till ett vittnesbörd i Josef, när han drog ut ur Egyptens land, där jag hörde ett språk som jag inte förstod. Jag lyfte bördan från hans skuldra, hans händer befriades från lastkorgen. I nöden ropade du och jag räddade dig. Jag svarade dig, dold i åskmolnet, jag prövade dig vid Meribas vatten. Sela. Hör, o mitt folk, så ska jag vittna för dig! O Israel, om du bara ville lyssna på mig! Ingen annan gud får finnas hos dig, inte heller ska du tillbe någon främmande gud. Jag är HERREN din Gud som har fört dig ut ur Egyptens land. Öppna din mun helt så ska jag fylla den. Men mitt folk ville inte lyssna till min röst, Israel ville inte veta av mig. Så jag övergav dem till deras egna hjärtans begär, de fick följa sina egna planer. O att mitt folk ville höra mig och att Israel ville vandra på mina vägar! Då skulle jag snart kuva deras fiender och vända min hand mot deras motståndare. De som hatar HERREN skulle underkasta sig, men deras tid skulle vara för evigt. Och han skulle ge dem det finaste vetet, ja, med honung ur klippan skulle jag mätta dig.