Vänd ditt öra till mig, o HERRE. Svara mig, för jag är betryckt och fattig. Bevara min själ, för jag är helig. O min Gud, rädda din tjänare som förtröstar på dig! Förbarma dig över mig, o Herre, för jag ropar till dig dagen lång. Gläd din tjänares själ, för jag längtar efter dig, Herre. För du Herre är god och förlåtande och rik på barmhärtighet mot alla som åkallar dig. Lyssna, HERRE, till min bön och akta på min bedjande röst. På min nöds dag åkallar jag dig för du kommer att svara mig. Ingen bland gudarna är dig lik, o Herre, inga gärningar är som dina. Alla hedningar som du har skapat, ska komma och tillbe inför dig, o Herre, och ska ära ditt namn. För du är stor och gör under, bara du är Gud. Lär mig din väg, o HERRE. Jag vill vandra i din sanning. Ge mig ett helt hjärta så att jag fruktar ditt namn. Jag vill prisa dig, o Herre, min Gud, av hela mitt hjärta och ära ditt namn i evighet. För din nåd mot mig är stor och du har räddat min själ ur dödsrikets djup. Gud, de stolta har rest sig upp mot mig, och en skara våldsmän är ute efter mitt liv, och de har inte dig för ögonen. Men du, o Herre, är en barmhärtig och nådig Gud, långmodig och rik på barmhärtighet och trofasthet. Vänd dig till mig och var mig nådig, ge din kraft åt din tjänare och rädda din tjänarinnas son. Visa mig ett tecken på din godhet, så att de som hatar mig får se det och skämmas, eftersom du, HERRE, har hjälpt mig och tröstat mig!