O HERRE, lyssna till mina ord, ge akt på mina innersta tankar. Lyssna på mitt rop, min Konung och min Gud, för till dig vill jag be. Om morgonen, o HERRE, hör du min röst, tidigt vänder jag mig till dig med mina böner och väntar. För du är inte en Gud som har behag i ondska, inte heller får ondska bo hos dig. De skrytsamma ska inte bestå inför dina ögon. Du hatar alla ondskans hantlangare. Du ska förgöra de lögnaktiga: HERREN avskyr de blodtörstiga och falska. Men genom din stora nåd får jag gå in i ditt hus, och i din fruktan ska jag tillbe, vänd mot ditt heliga tempel. HERRE, led mig i din rättfärdighet för mina fienders skull. Gör din väg jämn för mig. För det finns ingen tillförlitlighet i vad de säger. De är ondskefulla i sitt innersta, deras strupe är en öppen grav och sin tunga gör de hal. Förklara dem skyldiga, o Gud. Låt deras egna planer bli deras fall. Driv bort dem för deras många överträdelsers skull eftersom de har gjort uppror mot dig. Men låt alla som förtröstar på dig glädja sig. Låt dem för evigt jubla för att du beskyddar dem. Låt också dem som älskar ditt namn få fröjdas i dig! För du, HERRE, välsignar den rättfärdige. Du täcker honom med din nåd som en sköld.
