Varför har du förkastat oss för alltid, o Gud? Varför ryker din vrede mot fåren i din hjord? Tänk på din församling, som du köpte åt dig för länge sedan, din arvedels stam som du friköpte, detta Sions berg, där du har bott. Lyft dina steg till de evigt ödelagda platserna, till allt det ondskefulla fienden har gjort i helgedomen. Dina fiender skränar i din helgedom, de sätter upp sina avgudabilder som tecken därinne. Det såg ut som när man lyfter yxor i en tät skog. Men nu slår de sönder dess konstverk på en gång med yxor och släggor. De har satt eld på din helgedom och har vanhelgat boplatsen för ditt namn ända till grunden. De sa i sitt hjärta: Låt oss förgöra dem tillsammans! De brände upp alla Guds synagogor i landet. Våra tecken ser vi inte, det finns inte mer någon profet, inte heller finns det någon bland oss som vet för hur länge. Hur länge, o Gud, ska motståndaren få håna, ska fienden ständigt få häda ditt namn? Varför drar du tillbaka din hand, din högra hand? Dra fram den ur din famn! Gud är min Konung sedan urminnes tid, som kommer med frälsning mitt i landet. Du delade havet med din styrka, du krossade drakarnas huvuden i vattnet. Du krossade Leviatans huvuden i bitar, och gav honom till mat åt öknens folk. Du lät källor och bäckar springa fram, du fick vattenrika floder att sina. Din är dagen, din är också natten, du har berett ljuset och solen. Du har fastställt alla gränser på jorden. Sommar och vinter är skapade av dig. Tänk på hur fienden hånar, o HERRE, och att det dåraktiga folket har hädat ditt namn! Ge inte din turturduvas själ till de ondas hop glöm inte dina förtrycktas liv för alltid! Tänk på förbundet, för landets mörka hörn är fulla med våldets boningar. O Låt inte den betryckta vända tillbaka med skam, låt den arme och behövande få prisa ditt namn. Grip in, o Gud, försvara din sak! Tänk på hur dåren hånar dig dagen lång. Glöm inte ropen från dina fiender, oväsendet från dina motståndare som hela tiden ökar.
