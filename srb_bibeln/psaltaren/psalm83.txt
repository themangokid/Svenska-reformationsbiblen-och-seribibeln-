Var inte tyst, o Gud, tig inte och var inte stilla, o Gud! För se, dina fiender larmar, och de som hatar dig lyfter huvudet. De gör upp listiga planer mot ditt folk och rådslår mot dem som du beskyddar. De säger: Kom, låt oss utrota dem som nation så att ingen längre kommer ihåg Israels namn! För de har med eniga hjärtan rådslagit med varandra, de har slutit ett förbund mot dig. Edoms tält och ismaeliterna, Moab och hagariterna, Gebal och Ammon och Amalek, filisteerna tillsammans med Tyrus invånare. Även Assur har slutit sig till dem, och hjälper Lots barn. Sela. Gör med dem som du gjorde med Midjan, som med Sisera, som med Jabin, vid Kisons bäck, vilka förgjordes vid En-Dor och blev gödsel åt jorden. Låt det gå deras furstar som Oreb och som Seeb. Ja, gör alla deras prinsar som Seba och som Salmunna, som sa: Låt oss ta Guds boningar i besittning åt oss själva. O min Gud, låt dem bli såsom virvlande stoft, lik ett strå för vinden. Som när elden bränner ner en skog, och lågorna sveder bergen så ska du jaga dem med din storm och göra dem förskräckta med ditt oväder. Fyll deras ansikten med skam, så att de söker ditt namn, o HERRE. Låt dem få vanära och förskräckas för evigt, ja låt dem komma på skam och gå under, så att människor får veta att du, som ensam bär namnet HERREN, är den Allra Högste över hela jorden.