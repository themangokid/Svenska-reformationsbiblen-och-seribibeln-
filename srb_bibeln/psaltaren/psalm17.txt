Hör en rättfärdig sak, o HERRE! Ge akt på mitt rop. Lyssna till min bön, den kommer inte från falska läppar. Från dig kommer min dom, dina ögon ser vad som är rätt. Du prövar mitt hjärta, rannsakar mig om natten, du granskar mig men finner inget. Jag har beslutat att min mun inte ska begå överträdelse. Vad beträffar människors verk, har jag hållit mig borta från de våldsammas vägar genom de ord som du talat. Behåll mina steg på din väg så att mina fötter inte snubblar. Jag ropar till dig, för du svarar mig o Gud. Lyssna på mig, hör mina ord. Visa din underbara nåd, du som med din starka hand frälser dem som flyr till dig från dem som reser sig upp mot dem! Bevara mig som din ögonsten, göm mig under dina vingars skugga, från de ogudaktiga som förtrycker mig, från mina dödsfiender som omringar mig! De har förhärdat sina hjärtan, de tar stora ord i sin mun. De omringar oss överallt där vi går, deras ögon spanar efter hur de ska slå oss till marken som ett rovlystet lejon, som ett ungt lejon som lurar i sitt gömställe. HERRE, grip in! Gå emot honom, slå ner honom! Rädda min själ från den ogudaktige med ditt svärd. Rädda mig från människorna med din hand, o HERRE, från denna världens människor, som har sin del i detta livet, vars buk du fyller med dina dolda gåvor, som har barn i mängd och som lämnar sitt gods till sina barn. Men jag ska få se ditt ansikte i rättfärdighet, jag ska mättas av din åsyn när jag vaknar.
