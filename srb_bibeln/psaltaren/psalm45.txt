Mitt hjärta flödar över av sköna ord, jag säger: Min dikt gäller en konung. Min tunga är som en skicklig skrivares penna. Du är den skönaste ibland människors barn, nåd är utgjuten över dina läppar. Därför har Gud välsignat dig för evigt. Bind svärdet vid din sida, o du stora hjälte, med ditt majestät och din härlighet. Dra så ut triumferande i din härlighet, för sanningens, ödmjukhetens och rättfärdighetens skull. Din högra hand ska lära dig sådant som inger fruktan! Dina pilar är skarpa, folken ska falla för dig, Konungens fiender ska träffas i hjärtat. O Gud, din tron varar från evighet till evighet, ditt rikes spira är rättvisans spira. Du har älskat rättfärdighet och hatat orättfärdighet. Därför Gud, har din Gud, smort dig med glädjens olja mer än dina följeslagare. Alla dina kläder doftar myrra, aloe och kassia från elfenbenspalatsen, varigenom de har gjort dig glad. Kungadöttrar är bland dina ärade kvinnor, på din högra sida står drottningen klädd i guld från Ofir. Hör nu o min dotter, lyssna och lär! Glöm ditt folk och din faders hus, för Konungen ska glädja sig åt din skönhet, för han är din Herre och du ska tillbe honom. Dottern av Tyrus ska vara där med gåvor, de rika bland folken söker din välvilja. Full av prakt är kungadottern där inne, vävd av guld är hennes klädnad. I broderade kläder ska hon föras till Konungen, åtföljd av jungfrur, hennes väninnor som leds in till dig. De förs fram under glädje och jubel, de tågar in i Konungens palats. I dina fäders ställe ska dina söner komma, du ska sätta dem till furstar över hela jorden. Jag vill göra ditt namn känt genom alla generationer, därför ska folken prisa dig alltid och i evighet.