HERREN är mitt ljus och min frälsning, för vem skulle jag frukta? HERREN är ett värn för mitt liv, för vem skulle jag vara rädd? När de onda, ja mina motståndare och fiender kom emot mig för att sluka mig, snubblade de och föll. Om än en här skulle belägra sig mot mig, så ska mitt hjärta inte frukta, om än krig bryter ut mot mig är jag ändå trygg. Ett har jag begärt av HERREN, detta längtar jag efter: att jag ska få bo i HERRENS hus i alla mina livsdagar för att se HERRENS härlighet och söka honom i hans tempel. För han håller mig skyddad i sin hydda på olyckans dag, han gömmer mig i sitt tält, han för mig upp på en klippa. Och nu ska mitt huvud upphöjas över mina fiender omkring mig, därför vill jag offra jublets offer i hans tabernakel, jag vill sjunga, ja, jag vill lovsjunga HERREN. Hör min röst, o HERRE, när jag ropar, visa mig nåd och svara mig. När du säger: sök mitt ansikte, så svarar mitt hjärta dig: Ditt ansikte, HERRE vill jag söka. Dölj inte ditt ansikte för mig, avvisa inte din tjänare i vrede, du som varit min hjälp. Lämna mig inte, överge mig inte, o du min frälsnings Gud. Även om min far och min mor överger mig, kommer HERREN att ta emot mig. Undervisa mig om din väg HERRE och led mig på en jämn stig för mina förföljares skull. Utlämna mig inte till mina fienders vilja, för falska vittnen och de som andas våld reser sig mot mig. Jag hade förlorat modet om jag inte varit viss om att jag ska få se HERRENS goda i de levandes land. Vänta på HERREN och var vid gott mod, och han ska styrka ditt hjärta, ja, jag säger, vänta på HERREN.