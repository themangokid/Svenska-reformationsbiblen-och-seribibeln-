O HERRE, kungen fröjdar sig över din kraft, och hur glad är han inte över din frälsning! Vad hans hjärta har önskat har du gett honom och vad hans läppar ber om har du inte nekat honom. Sela. Du möter honom med rika välsignelser, du sätter en krona av renaste guld på hans huvud. Han bad dig om liv och du gav honom det, ett långt liv i evigheters evighet. Stor är hans ära genom din frälsning, majestät och härlighet skänker du honom. Du har gjort honom mest välsignad i evighet, du fyller honom med glädje inför ditt ansikte. För Konungen förtröstar på HERREN och genom den Högstes nåd ska han inte vackla. Din hand ska nå alla dina fiender, din högra hand ska nå dem som hatar dig. Du ska göra dem lik en glödande ugn på din vredes tid. HERREN ska uppsluka dem i sin vrede och eld ska förtära dem. Deras livsfrukt ska du utrota från jorden och deras avkomma från människors barn. För de hade planerat ont mot dig, de hade uttänkt en ondskefull plan som de inte förmådde utföra. För du ska driva dem tillbaka, när du siktar med din båge mot deras ansikten. Upphöjd vare du, HERRE, i din kraft, vi vill sjunga och prisa din makt!
