Lyssna, o mitt folk, till min lag. Hör vad jag har att säga. Jag ska öppna min mun till liknelser, jag vill yttra hemligheter från det förgångna, vilka vi har hört och känner till, vad våra fäder har berättat för oss. Vi kommer inte dölja dem för deras barn. För ett kommande släkte ska vi förkunna om HERRENS lovprisning, och hans makt och de underbara verk han har gjort. För han upprättade ett vittnesbörd i Jakob och stiftade en lag i Israel, som han befallde våra fäder att lära sina barn, så att det kommande släktet skulle få kännedom om dem, och även att deras barn som kommer att födas, skulle resa sig och inpränta dem i sina barn. För att de skulle sätta sitt hopp till Gud och inte glömma Guds verk, utan hålla hans bud, och inte bli som deras fäder, ett trotsigt och upproriskt släkte, ett släkte, vars hjärtan inte var överlåtna till Gud och vars ande var trolösa mot honom. Efraims söner, var beväpnade bågskyttar, men vände om på stridens dag. De höll inte Guds förbund, och de vägrade att följa hans lag. Och de glömde hans gärningar och de under som han hade låtit dem se. Inför deras fäder gjorde han under, i Egyptens land, på Soans mark. Han klöv havet och förde dem igenom och han fick vattnet att stå som en vägg. Han ledde dem om dagen med en molnsky och med ett eldsken hela natten. Han lät klippor rämna i öknen och gav dem att dricka som ur de stora djupen. Han lät bäckar rinna fram ur klippan och fick vatten att flyta ner som strömmar. Men de fortsatte ännu att synda emot honom, genom att trotsa den Allrahögste i öknen. De frestade Gud i sina hjärtan genom att kräva mat efter sin lystnad. Ja, de talade mot Gud och sa: Kan väl Gud duka ett bord i öknen? Se, han har slagit klippan, så att vattnet kom ut och bäckar strömmade fram, men kan han också ge bröd eller kan han skaffa kött åt sitt folk? Då HERREN hörde det blev han vred, och eld upptändes mot Jakob, vrede vällde fram också mot Israel, eftersom de inte trodde på Gud och inte litade på hans frälsning, fastän han hade befallt molnen i höjden och öppnat himlens portar och låtit manna regna över dem till föda, och gett dem säd från himlen. Människor fick äta änglars mat så att de blev mätta. Han lät östanvinden blåsa i himlen och med sin kraft drev han fram sydvinden. Han lät också kött regna över dem likt damm och bevingade fåglar som havets sand. Han lät dessa falla ner mitt i deras läger, runt omkring deras tält. Så åt de och blev övermätta för han gav dem vad de begärde. Men inte ens när maten var i deras munnar vände de sig från sina begär. Då kom Guds vrede över dem, och han dödade några av deras starkaste och slog ner de utvalda männen i Israel. Trots allt detta fortsatte de att synda och trodde inte på hans under. Därför lät han deras dagar avslutas i tomhet och deras år i bekymmer. När han dödade dem, då sökte de efter honom. Då vände de om och frågade ivrigt efter Gud. Då kom de i håg att Gud är deras klippa, att Gud den Högste var deras befriare. Men de sökte smickra honom med sina munnar och ljög för honom med sina tungor. För deras hjärtan var inte överlåtna till honom, och de var inte trogna mot hans förbund. Men han, som är full av barmhärtighet, förlät deras synder och förgjorde dem inte. Ja, många gånger vände han bort sin ilska och lät inte all sin vrede bryta fram. För han tänkte på att de bara är kött, en vind som far förbi och inte kommer åter. Hur ofta var de inte motsträviga mot honom i öknen och bedrövade honom i ödemarken! Ja gång på gång frestade de Gud och kränkte den Helige i Israel. De kom inte ihåg hans hand den dagen då han befriade dem från fienden. Hur han gjorde sina tecken i Egypten och sina under på Soans fält. Han förvandlade deras strömmar och deras floder till blod, så att de inte kunde dricka. Han sände på dem svärmar med flugor som förtärde dem, och grodor som förstörde för dem. Han gav deras gröda åt larver och deras arbetes frukt åt gräshoppan. Han förstörde deras vinträd med hagel och deras mullbärsfikonträd med frost. Han gav deras boskap till pris åt haglet och deras hjordar åt blixtar. Han sände sin glödande vrede, raseri och harm och nöd mot dem, genom att skicka en skara av olycksänglar på dem. Han gav fritt utlopp åt sin vrede och skonade inte deras själ från döden, utan gav deras liv till pris åt pesten, och slog allt förstfött i Egypten, den första arvingen av deras styrka i Hams hyddor. Men han lät sitt eget folk bryta upp som en fårhjord och ledde dem i öknen likt en boskapshjord, och han förde dem i säkerhet, utan att de behövde vara rädda, men havet övertäckte deras fiender. Han ledde dem till sitt heliga område, till detta berg, som hans högra hand hade gjort till sitt. Han drev ut hednafolken för dem och delade ut deras land till arvedel och lät Israels stammar bo i sina tält. Men de frestade och trotsade Gud den Allrahögste, och höll inte fast vid hans vittnesbörd, utan avföll och handlade trolöst som deras fäder, de svek som en opålitlig pilbåge. För de retade honom till vrede med sina offerhöjder och gjorde honom svartsjuk med sina avgudar. När Gud hörde detta, blev han vred och fick stor avsky för Israel. Så att han övergav sin boning i Silo, det tält han hade slagit upp bland människorna, och överlämnade sin styrka till fångenskap, och sin härlighet i fiendens hand. Han utlämnade också sitt folk åt svärdet och var vred på sin arvedel. Elden förtärde deras unga män och deras jungfrur blev inte bortgifta. Deras präster föll för svärd, och deras änkor kunde inte hålla dödsklagan. Då vaknade Herren som ur en sömn, som en hjälte som jublar av vin, och han slog tillbaka sina fiender, och lät evig skam komma över dem. Dessutom förkastade han Josefs hydda och utvalde inte Efraims stam, men han utvalde Juda stam och Sions berg som han älskade. Han byggde sin helgedom likt de höga bergen, likt jorden som han har grundlagt för evigt. Han utvalde också David sin tjänare och tog honom från fårfållorna. Från att följa tackorna hämtade han honom, för att bli herde för Jakob, hans folk, och Israel, hans arvedel. Så han vaktade dem med rent hjärta och ledde dem med skicklig hand.