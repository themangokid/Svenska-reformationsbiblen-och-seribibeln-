Jag ska sjunga om HERRENS nåd för evigt, med min mun vill jag göra din trofasthet känd för kommande släkten. Ty jag har sagt: Din nåd är befäst för evigt, i himlen består din trofasthet. Jag har slutit ett förbund med min utvalde. Till min tjänare David har jag gett min ed: Jag ska låta din ätt bestå för evigt och befästa din tron för alla generationer. Sela. O HERRE, himlarna ska prisa dina under, och din trofasthet i de heligas församling. För vem i skyn kan jämföras med HERREN? Vem bland Guds söner kan liknas vid HERREN? Gud ska visas stor fruktan i de heligas församling och vördnad av alla dem som omger honom. O HERRE, härskarornas Gud, vem är mäktig som du, HERRE? Din trofasthet omger dig. Du råder över det stormande havet, när dess vågor reser sig stillar du dem. Du krossade Rahab i bitar, likt en som blivit dödad. Du skingrade dina fiender med din starka arm. Himlarna är dina, också jorden är din. Du har ju grundlagt världen och allt den rymmer. Norr och söder har du skapat, Tabor och Hermon jublar i ditt namn. Du har en mäktig arm, stark är din hand och hög är din högra hand. Rättfärdighet och rättvisa är grunden för din tron, nåd och sanning går framför dig. Saligt är det folk som vet vad jubel är. De ska vandra i ditt ansiktes ljus o HERRE. I ditt namn gläder de sig ständigt och i din rättfärdighet ska de upphöjas. För du är deras styrkas härlighet och av din välvilja ska vårt horn bli upphöjt. Ty HERREN är vårt försvar och den Helige av Israel är vår konung. Du talade en gång i en syn till dina heliga och sa: Jag har gett hjälp genom en som är en hjälte, en utvald har jag upphöjt ur folket. Jag har funnit David, min tjänare, med min heliga olja har jag smort honom. Min hand ska alltid vara med honom, ja, min arm ska styrka honom. Ingen fiende har något att fordra av honom, och ingen orättfärdig ska förtrycka honom, utan jag ska slå ner hans motståndare inför hans ansikte, och slå ner dem som hatar honom. Men min trofasthet och min nåd ska vara med honom och hans horn ska bli upphöjt i mitt namn. Jag ska också lägga havet under hans hand och floderna under hans högra hand. Han ska ropa till mig: Du är min Fader, min Gud och min frälsnings klippa. Jag ska också göra honom till min förstfödde, högre än kungarna på jorden. Jag ska bevara min nåd mot honom för evigt, och mitt förbund med honom ska stå fast. Jag ska också låta hans ätt bestå för evigt och hans tron så länge himlen varar. Om hans barn överger min lag och inte vandrar efter mina bud, om de bryter mina stadgar och inte håller mina befallningar, då ska jag straffa deras synd med ris och deras överträdelser med slag. Men min nåd ska jag inte ta ifrån honom och inte svika min trofasthet. Jag kommer inte bryta mitt förbund, det mina läppar har sagt ska jag inte ändra. En gång har jag svurit vid min helighet, jag sviker inte David: Hans ätt ska bestå för alltid och hans tron inför mig som solen. Den ska bestå för evigt som månen och som ett trofast vittne i himlen. Sela. Men du har förkastat, stött bort och varit vred på din smorde. Du har upphävt förbundet med din tjänare, du har vanärat hans krona genom att kasta den till marken. Du har rivit ner alla hans murar, du har raserat hans fästen till ruiner. Alla som passerar förbi på vägen plundrar honom, han har blivit till hån för sina grannar. Du har lyft upp hans ovänners högra hand, du har låtit alla hans fiender få glädja sig. Du har också vänt eggen av hans svärd och inte låtit honom hålla stånd i striden. Du har gjort slut på hans glans och störtat hans tron till marken. Du har förkortat hans ungdoms dagar, du har täckt honom med skam. Sela. Hur länge, HERRE? Vill du gömma dig för alltid? Ska din vrede brinna som en eld? Tänk på hur kort mitt liv är! Varför skulle du förgäves ha skapat alla människor? Vem är den man som lever och inte ser döden? Kan han rädda sin själ från gravens grepp? Sela. Herre, var är din nåd från förr, som du i trofasthet lovade David med ed? Kom ihåg, o Herre, dina tjänares vanära som jag bär inom mig från alla de mäktiga folken, hur dina fiender hånar, o HERRE, hur de hånar din smordes fotspår. Lovad vare HERREN i evighet. Amen, Amen.
