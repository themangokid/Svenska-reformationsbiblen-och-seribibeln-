HERRE, du har visat välvilja mot ditt land, du har återfört fångarna av Jakobs hus. Du förlät ditt folks missgärning, du har överskylt all deras synd. Sela. Du drog tillbaka all din vrede, du lät din glödande vrede slockna. Upprätta oss, du vår frälsnings Gud, och låt din vrede mot oss upphöra. Ska du för alltid vara vred på oss? Ska din vrede sträcka sig från släkte till släkte? Vill du inte ge oss liv igen, så att ditt folk kan glädja sig i dig? Visa oss din nåd, o HERRE, och ge oss din frälsning! Jag ska höra vad Gud, HERREN, ska tala, för han ska tala frid till sitt folk och till sina heliga. Men må de inte vända åter till dårskap. Hans frälsning är verkligen nära dem som fruktar honom, så att härlighet kan bo i vårt land. Nåd och sanning ska mötas, rättfärdighet och frid ska kyssas. Sanning ska växa upp ur jorden, och rättfärdighet ska blicka ner från himlen. Ja, HERREN ska ge oss det som är gott och vårt land ska ge sin gröda. Rättfärdighet ska gå före honom och bana väg för hans steg.