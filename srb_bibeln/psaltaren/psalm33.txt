 Jubla i HERREN, ni rättfärdiga, för det hör till de rättsinniga att prisa honom. Prisa HERREN på harpa, lovsjung honom med tiosträngad psaltare. Sjung till honom en ny sång, spela vackert med jubelrop. Ty HERRENS ord är rätt och alla hans gärningar är gjorda i sanning. Han älskar rättfärdighet och rätt, jorden är full av HERRENS godhet. Genom HERRENS ord blev himlarna till, och hela dess härskara genom hans muns anda. Han samlade havets vatten som i en hög, han lade djupen där de skulle förvaras. Låt hela världen frukta HERREN, låt alla jordens invånare bäva inför honom. För han sa och det blev till, han befallde och det skedde. HERREN gör hedningarnas planer om intet och omintetgör folkens avsikter. Men HERRENS plan består för evigt, hans hjärtas tankar från släkte till släkte. Saligt är det folk som har HERREN till sin Gud, det folk som han har utvalt till sin arvedel. HERREN blickar ner från himlen, han ser alla människors barn. Från sin boning betraktar han alla som bor på jorden. Han formar alla deras hjärtan, han ger akt på alla deras gärningar. Det finns ingen kung som räddas av sin härs storlek. En mäktig man blir inte räddad genom sin stora styrka. Hästar ger ett falskt hopp om räddning, deras stora styrka räddar ingen. Se, HERRENS öga ser till dem som fruktar honom, till dem som hoppas på hans nåd, för att rädda deras själ från döden och hålla dem vid liv under hungersnöd. Vår själ väntar på HERREN, han är vår hjälp och vår sköld. För vårt hjärta ska glädja sig i honom eftersom vi har förtröstat på hans heliga namn. Låt din nåd vara över oss, o HERRE, för vi sätter vårt hopp till dig.