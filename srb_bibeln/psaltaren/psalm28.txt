Till Dig, o HERRE, ropar jag. Min klippa, var inte tyst mot mig, för om du tiger, blir jag lik dem som går ner till graven. Hör mina böner när jag ropar till dig, när jag lyfter mina händer mot det allra heligaste i din helgedom. Ta inte bort mig tillsammans med de ogudaktiga och förbrytare, som talar vänligt med sin nästa, men har ondska i sina hjärtan. Löna dem efter deras handlingar och efter deras onda gärningar. Löna dem efter vad de gjort. Ge dem vad de förtjänar. För de bryr sig inte om HERRENS gärningar eller hans händers verk. Därför ska han riva ner dem och inte bygga upp dem. Lovad vare HERREN för han har hört mina böner. HERREN är min styrka och min sköld, på honom förtröstade mitt hjärta, och jag blev hjälpt. Därför jublar mitt hjärta och med min sång vill jag prisa honom. HERREN är sitt folks styrka och han är ett frälsningens värn för sin smorde. Rädda ditt folk och välsigna din arvedel. Var deras herde och bär dem för evigt.