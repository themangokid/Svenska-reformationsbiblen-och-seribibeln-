 På dig, HERRE, förtröstar jag, låt mig aldrig komma på skam! Rädda mig och befria mig genom din rättfärdighet, lyssna till mig och fräls mig. Var en klippa för mig där jag kan bo, dit jag alltid kan fly, du som gett befallning om min frälsning, för du är min klippa och min borg. Min Gud, befria mig ur den ondes grepp, ut ur den orättfärdiges och grymmes hand. För du o Herre, GUD är mitt hopp och min förtröstan ända från min ungdom. Av dig har jag blivit uppburen allt från moderlivet, du var den som förlöste mig ut ur min moders liv. Min lovprisning ska ständigt vara om dig. Jag är som ett mirakel för många, men du är min starka tillflykt. Låt min mun vara full av ditt lov och din ära hela dagen lång. Förkasta mig inte när jag blir gammal, överge mig inte när min kraft tar slut, för mina fiender talar emot mig, och de som står efter mitt liv smider planer, och säger: Gud har övergett honom, jaga efter honom och grip honom, för det finns ingen som räddar honom. O Gud, var inte långt från mig, o min Gud, skynda till min hjälp! Låt dem komma på skam och förgås, som är fiender mot min själ, låt dem övertäckas med skam och vanära, som vill mig ont! Men jag ska alltid hoppas och prisa dig mer och mer. Min mun ska förkunna din rättfärdighet och din frälsning dagen lång, vars rikedom jag inte kan räkna. Jag ska gå i Herrens, GUDS väldiga kraft, jag ska prisa din rättfärdighet, ja, endast din. Gud, du har undervisat mig från min ungdom och fortfarande förkunnar jag dina underverk. Överge mig inte, o Gud, nu när jag blivit gammal och gråhårig förrän jag har visat din styrka för nästa generation och din makt för alla som ska komma. Och din rättfärdighet, o Gud, är väldigt hög, som har gjort så stora ting, o Gud, vem är som du? Du som har låtit mig drabbas av många och svåra lidanden, ska levandegöra mig igen och föra mig upp igen från jordens djup. Du ska föröka min storhet och omsluta mig med tröst. Jag ska prisa dig med lyra för din trofasthet, o min Gud. Till dig ska jag lovsjunga med harpa, du Israels Helige. Mina läppar ska jubla när jag lovsjunger dig, så också min själ som du har friköpt. Min tunga ska också hela dagen lång tala om din rättfärdighet, för de som ville mig ont har drabbats av skam och smälek.