när profeten Natan kom till honom efter att han hade gått in till Bat-Seba. Förbarma dig över mig, o Gud, efter din godhet, utplåna mina överträdelser efter din stora barmhärtighet. Tvätta mig fullständigt ren från min skuld och rena mig från min synd. För jag känner mina missgärningar, och min synd är alltid inför mig. Det är mot dig, just mot dig, jag har syndat och gjort det som är ont i dina ögon. Du har rätt när du ställer mig till svars, den dom du fäller är rättvis. Se, i synd är jag född och i synd blev jag till i min mors liv. Se, du vill ha sanning i mitt inre, och i det fördolda ska du ge mig vishet. Rena mig med isop, så att jag blir ren, tvätta mig så att jag blir vitare än snö. Låt mig höra fröjd och glädje, låt de ben som du har krossat få jubla. Vänd bort ditt ansikte från mina synder och ta bort all min skuld. Skapa i mig, o Gud, ett rent hjärta och ge mig på nytt en frimodig ande. Förkasta mig inte från ditt ansikte och ta inte din Helige Ande från mig. Låt mig på nytt få glädjas över din frälsning, och upprätthåll mig med villighetens ande. Jag ska lära överträdarna dina vägar så att syndare omvänder sig till dig. Rädda mig från blodskuld, o Gud, min frälsnings Gud, så ska min tunga jubla över din rättfärdighet. O Herre, öppna mina läppar så ska min mun förkunna ditt lov. För du har inte behag till slaktoffer, för då hade jag gett dig det, brännoffer vill du inte ha. Det offer Gud vill ha är en förkrossad ande. Ett förkrossat och ångerfullt hjärta föraktar du inte, o Gud. Gör gott mot Sion i din nåd, bygg upp Jerusalems murar. Då ska du finna behag i rättfärdighetens offer, i brännoffer och heloffer. Då ska tjurar offras på ditt altare.