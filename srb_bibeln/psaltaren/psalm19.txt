Himlarna vittnar om Guds härlighet och himlavalvet visar hans händers verk. Dag berättar för dag, natt ger kunskap till natt. Det finns inget tal eller språk där deras röst inte hörs. Deras ljud går ut över hela jorden och deras ord intill världens ände. I dem har han gjort en hydda åt solen, vilken är som en brudgum som kommer ut ur sin kammare och jublar som en hjälte över att löpa sin bana. Från himlens ena ände är hans uppgång och han följer sitt kretslopp till den andra, ingenting undgår hans hetta. HERRENS lag är fullkomlig och ger själen nytt liv. HERRENS vittnesbörd är tillförlitligt och gör enkla människor visa. HERRENS befallningar är rätta och ger glädje åt hjärtat, HERRENS bud är rena och upplyser ögonen. HERRENS fruktan är ren och består för evigt. HERRENS domar är sanna och de är alla rättfärdiga. De är dyrbarare än guld, ja än mängder av finaste guld, de är sötare än honung, ja än den finaste honung. Dessutom blir din tjänare varnad av dem, och att hålla dem ger stor lön. Vem märker själv hur ofta han felar? Förlåt mig mina omedvetna fel. Bevara också din tjänare från förmätna synder, så att de inte får råda över mig. Då blir jag oskyldig och fri från stor överträdelse. Låt mina ord och mitt hjärtas tankar behaga dig, o HERRE, min klippa och min befriare.