O HERRE, min frälsnings Gud! Dag och natt ropar jag inför dig. Låt min bön komma inför dig, lyssna till mitt rop. För mitt liv är fyllt av lidande, och jag står vid dödsrikets rand. Jag räknas till dem som ska begravas, jag är som en man utan livskraft. Jag ligger bland de döda, lik de slagna som ligger i graven vilka du inte mer kommer ihåg, och som är avskilda från din hand. Du har lagt mig i den djupaste graven, i mörkret i djupen. Din vrede tynger mig, och du låter alla dina bränningar slå över mig. Sela. Du har drivit bort mina förtrogna, du har gjort mig avskyvärd inför dem, jag är instängd och kommer inte ut. Mitt öga sörjer på grund av lidande. HERRE jag åkallar dig dagligen, jag sträcker ut mina händer mot dig. Ska du visa under för de döda? Ska de döda uppstå och tacka dig? Sela. Ska din kärleksfullhet förkunnas i graven, din trofasthet i fördärvet? Ska dina underverk bli kända i mörkret? Din rättfärdighet i glömskans land? Men jag ropar till dig o HERRE, och på morgonen stiger min bön till dig. Varför, HERRE, förkastar du mig? Varför döljer du ditt ansikte för mig? Ända från min ungdom har jag varit bedrövad och nära döden, jag är förbryllad medan jag lider av dina förskräckelser. Din vredes lågor sveper över mig, dina fasor förgör mig. De omger mig likt vatten hela dagen, tillsammans omringar de mig. Du har drivit bort mina nära och kära och i mina förtrognas ställe är mörker.