Bara hos Gud har min själ sin ro, från honom kommer min frälsning. Bara han är min klippa och min frälsning. Han är min borg, jag ska inte vackla. Hur länge ska ni tänka ut ont mot en ensam man? Ni ska allesammans bli slagna i bitar likt en rämnande vägg, och som ett fallfärdigt staket. De rådslår enbart för att störta honom från hans höga plats. De älskar lögnen, de välsignar med munnen, men förbannar i sitt inre. Sela. Bara hos Gud har min själ sin ro, ty från honom kommer mitt hopp. Bara han är min klippa och min frälsning. Han är min borg, jag ska inte vackla. Hos Gud är min frälsning och min ära. Min styrkas klippa och min tillflykt är i Gud. Förtrösta på honom alltid, ni folk! Utgjut ert hjärta inför honom! Gud är vår tillflykt. Sela. Människor av låg rang är bara en vindpust och människor av hög rang är en lögn. I vågskålen väger de lätt, ja, tillsammans mindre än luft. Sätt inte er tillit till våld eller ert hopp till stöldgods. Om än er rikedom ökar, fäst inte ert hjärta vid den. En gång har Gud talat, två gånger har jag hört det: att Gud har makten. Men också, att nåden tillhör dig Herre, för du lönar var och en efter hans gärningar.