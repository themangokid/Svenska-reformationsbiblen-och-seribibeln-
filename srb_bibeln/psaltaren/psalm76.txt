Gud är känd i Juda, hans namn är stort i Israel. Hans tält är i Salem och hans boning på Sion. Där bröt han sönder bågens pilar, skölden och svärdet och stillade striden. Sela. Du är mer strålande och härlig än bergens byte. Modiga män blev avväpnade, de slumrade in i sin sömn, ingen av de mäktiga männen kunde lyfta sina händer. Vid din tillrättavisning o Jakobs Gud, så kastas både häst och ryttare in i dvala. Du är den som ska fruktas. Vem kan stå i din åsyn när du är vred? När du låter domen ljuda från himlen, förskräcks jorden och blir stilla. När Gud står upp till dom för att frälsa alla ödmjuka på jorden. Sela. Sannerligen, människans vrede ska prisa dig, och den vrede som återstår ska du kuva. Ge löften och infria dem till HERREN, er Gud! Må alla de folk som bor runt omkring honom bära fram gåvor åt honom som ska fruktas. Han tar bort furstars övermod, han är fruktad av jordens kungar.