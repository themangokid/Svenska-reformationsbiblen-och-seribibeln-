Det är sagt till mig i mitt hjärta om den ogudaktiges synd: att det inte finns någon fruktan för Gud inför hans ögon. För i hans ögon smickrar den honom, så att han inte ser sin synd och hatar den. Orden i hans mun är ondska och svek, han har slutat vara förståndig och att göra gott. Han tänker ut ondska på sin bädd, han går på den väg som inte är god, han skyr inget ont. HERRE, till himlen når din nåd, din trofasthet ända till skyarna. Din rättfärdighet är som väldiga berg, dina domar som det stora havsdjupet. Både människor och djur hjälper du, o HERRE. Hur dyrbar är inte din nåd, o Gud! Människors barn har sin tillflykt under dina vingars skugga. De blir rikligt mättade av överflödet i ditt hus och av din ljuvlighets ström ger du dem att dricka. Ty hos dig är livets källa och i ditt ljus ser vi ljus. Låt din nåd förbli över dem som känner dig och din rättfärdighet över dem som har ärliga hjärtan. Låt inte de stoltas fot trampa mig eller de ogudaktigas hand driva bort mig. De som gör orätt ligger där fallna, de har störtats ner och kan inte resa sig mer.
