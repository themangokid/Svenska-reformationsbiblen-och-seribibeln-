 Jag sa: Jag ska ta mig i akt, så att jag inte syndar med min tunga. Jag vill sätta ett lås för min mun så länge den ogudaktige finns i min närhet. Jag blev stum och tyst, jag talade inte ens om det goda, men min sorg blev allt värre. Mitt hjärta brann inom mig, medan jag grubblade brann det som en eld, och jag kunde inte tiga. HERRE, låt mig förstå att mitt liv har ett slut och att mina dagar har en gräns, så att jag inser hur förgänglig jag är. Se, som en handsbredd har du gjort mina dagar, min livstid är ingenting för dig. Sannerligen, alla människor, hur fasta de än står, är bara fåfänglighet. Sela. Sannerligen, som en skugga går varje människa omkring. Men de oroar sig till ingen nytta, de samlar ihop rikedomar och vet inte vem som får det. Men vad har jag då, Herre, att hoppas på? Mitt hopp står till dig. Fräls mig från alla mina synder och låt inte dårar få håna mig. Jag teg och öppnade inte min mun, för det var du som gjorde detta. Ta bort din plåga från mig, för jag förgås av slagen från din hand. När du tuktar någon för hans synd, förtär du som mal det han har kärt. Ja sannerligen, människan är bara en vindpust. Sela. Hör min bön, HERRE, lyssna till mitt rop! Var inte tyst inför mina tårar, för jag är en främling hos dig, en gäst som alla mina fäder var. Vänd bort din blick från mig, så att jag kan få styrka igen, innan jag går bort och inte mer finns till.