Gräm dig inte över de onda, avundas inte dem som gör orätt. Ty de ska snart huggas ner likt gräset och vissna som gröna örter. Förtrösta på HERREN och gör det goda, så ska du få bo i landet, och lev i trofasthet. Ha din glädje i HERREN och han ska ge dig vad ditt hjärta önskar. Överlåt din väg åt HERREN och förtrösta på honom, och han ska göra det. Han ska låta din rättfärdighet gå fram som ljuset och din rätt som middagens sken. Var stilla inför HERREN och vänta tålmodigt på honom. Gräm dig inte över den som har framgång på sin väg, över den man som genomför sina onda planer. Avstå från ilska och överge vreden, reta inte upp dig, det orsakar bara skada. För de som gör det onda ska utrotas, men de som väntar på HERREN, de ska ärva landet. För ännu en liten tid, och sedan ska inte den ogudaktige finnas längre. Ja, du kommer att noga leta efter hans plats men den kommer inte att finnas. Men de ödmjuka ska ärva jorden och ska få glädjas åt stor frid. Den ogudaktige planerar ont mot den rättfärdige och biter samman sina tänder mot honom. Men Herren ler åt honom, för han ser att hans stund kommer. De ogudaktiga drar ut svärdet och spänner sin båge för att fälla den fattige och nödställde och för att slakta dem som går på rätta vägar. Men deras svärd ska tränga in i deras eget hjärta, och deras bågar ska brytas sönder. Bättre är det lilla som en rättfärdig har, än många ogudaktigas rikedomar. Ty de ogudaktigas makt ska brytas, men HERREN stöder de rättfärdiga. HERREN känner de fullkomligas dagar, och deras arv ska bestå för evigt. De ska inte komma på skam i den onda tiden, och i tider av hunger ska de bli mättade. Men de ogudaktiga ska förgås, och HERRENS fiender ska förtäras som det fetaste brännoffer, som rök ska de försvinna. Den ogudaktige lånar och betalar inte tillbaka, men den rättfärdige förbarmar sig och ger. För de som välsignas av honom ska ärva landet, men de som förbannas av honom ska bli utrotade. Genom HERREN blir en mans steg stadiga, när han har behag till hans väg. Om han snubblar så faller han inte till marken, för HERREN håller honom med sin hand. Jag har varit ung och är nu gammal, men jag har ännu inte sett den rättfärdige övergiven inte heller hans barn tigga efter bröd. Han är alltid barmhärtig och lånar ut och hans barn är välsignade. Vänd dig bort från det onda och gör det goda, så får du bo i landet för alltid. För HERREN älskar det rätta och överger inte sina heliga, han beskyddar dem för evigt, men de ogudaktigas ättlingar ska bli utrotade. De rättfärdiga ska ärva landet och bo där för evigt. Den rättfärdiges mun talar visdom, och hans tunga säger det som är rätt. Han har Guds lag i sitt hjärta, hans steg vacklar inte. Den ogudaktige vaktar på den rättfärdige och söker att döda honom. Men HERREN utlämnar honom inte i hans hand och fördömer honom inte när han döms. Vänta på HERREN och håll hans väg, och han ska upphöja dig till att ärva landet. När de ogudaktiga utrotas ska du få se det. Jag såg en ogudaktig bli mäktig, han utbredde sig som ett väl rotat grönskande träd. Men han försvann, och se han fanns inte mer. Jag sökte efter honom, men kunde inte hitta honom. Ge akt på den fullkomlige och betrakta den rättsinnige, för fridens man har en framtid. Men alla överträdare ska förgås, de ogudaktigas framtid blir avskuren. Men de rättfärdigas frälsning kommer från HERREN, han är deras styrka i nödens tid. Och HERREN ska hjälpa dem och befria dem, han ska befria dem från de ogudaktiga och rädda dem, eftersom de förtröstar på honom.
