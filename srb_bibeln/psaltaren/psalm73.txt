Ge kungen dina domar, o Gud, och din rättfärdighet åt kungens son! Han ska döma ditt folk med rättfärdighet och dina betryckta med rättvisa. Bergen ska bära frid åt folket, och höjderna rättfärdighet. Han ska försvara de förtryckta, han ska rädda den fattiges barn och krossa förtryckaren. De ska frukta dig så länge som solen och månen består genom alla generationer. Han ska komma ner likt ett regn på nyslagen äng, som regnskurar som vattnar jorden. I hans dagar ska den rättfärdige blomstra, och överflödande frid ska råda så länge månen består. Han ska härska från hav till hav och från floden till världens ände. De som bor i öknen ska böja knä inför honom, och hans fiender ska slicka dammet! Kungarna från Tarsis och öarna ska bära fram presenter, kungarna av Saba och Seba ska komma med gåvor. Ja, alla kungar ska böja knä inför honom, alla folk ska tjäna honom! För han ska rädda den nödställde och den betryckte när han ropar, och den som inte har någon hjälpare. Han ska vara nådig mot den arme och behövande och frälsa de nödställdas själar. Han ska befria deras liv från förtryck och våld, och deras blod ska vara dyrbart i hans ögon. Och han ska leva och få guld från Saba. Och ständigt ska man be för honom, och lovprisa honom dagen lång. Det ska finnas en handfull säd i marken på bergens topp. Dess frukt ska vaja likt Libanon och de från staden ska blomstra som gräset på marken! Hans namn ska bestå för evigt. Hans namn ska inte upphöra inför solen, och genom honom ska människor bli välsignade. Alla hedningar ska prisa honom. Lovad vare HERREN Gud, Israels Gud, som ensam gör under! Och välsignat vare hans härliga namn för evigt och låt hela jorden vara full av hans härlighet! Amen, Amen. Slut på Davids, Isais sons, böner.