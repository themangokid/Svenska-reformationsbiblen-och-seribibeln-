Förbarma dig över mig, o Gud, förbarma dig över mig! För på dig förtröstar min själ, och under dina vingars skugga tar jag min tillflykt till dess faran är över. Jag ropar till Gud, den Allrahögste, till Gud, som utför allt för mig. Han ska sända hjälp från himlen och rädda mig, när mina förföljare hånar mig. Sela. Gud sänder sin nåd och sin sanning. Min själ är omgiven av lejon, jag ligger bland dem som sprutar eld, ja bland människobarn, vars tänder är spjut och pilar, och vars tungor är skarpa svärd. Upphöjd vare du, o Gud, över himlarna, låt din härlighet vara över hela jorden. De lade ut ett nät för mina fötter, min själ är nerböjd. De grävde en grop för mig, men föll själva i den. Sela. Mitt hjärta är fast, o Gud, mitt hjärta är orubbligt: jag vill sjunga och lova. Vakna min ära, vakna psaltare och harpa! Jag vill väcka morgonrodnaden. Jag vill prisa dig bland folken, Herre, jag vill lovsjunga dig bland folkslagen. För din nåd är stor, den når till himlarna, och din sanning ända till skyarna. Upphöjd över himlarna vare du, o Gud, och din härlighet över hela jorden!