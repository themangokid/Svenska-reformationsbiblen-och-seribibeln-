Till dig, o HERRE, lyfter jag min själ. O Min Gud, jag förtröstar på dig. Låt mig inte komma på skam, låt inte mina fiender triumfera över mig! Nej, låt ingen av dem som hoppas på dig komma på skam. Låt de skämmas som utan anledning är svekfulla. O HERRE, visa mig dina vägar, lär mig dina stigar! Led mig i din sanning och undervisa mig, för du är min frälsnings Gud, ständigt hoppas jag på dig. Tänk, o HERRE, på din barmhärtighet och din nåd, för de är av evighet. Tänk inte på min ungdoms synder eller på mina överträdelser, utan tänk på mig efter din nåd, för din godhets skull, o HERRE! HERREN är god och rättfärdig, därför undervisar han syndare om vägen. Han leder de ödmjuka rätt, och han lär de ödmjuka sin väg. Alla HERRENS vägar är nåd och sanning för dem som håller hans förbund och hans vittnesbörd. För ditt namns skull, o HERRE, förlåt min synd för den är stor! Vem är den som fruktar HERREN? Honom ska han undervisa om den väg han ska välja. Han får leva ett gott liv, och hans ättlingar ska ärva landet. HERREN är förtrolig med dem som fruktar honom, och sitt förbund gör han känt för dem. Min blick är ständigt fäst på HERREN, för han drar min fot ur snaran. Vänd dig till mig och förbarma dig över mig, för jag är ensam och betryckt. Mitt hjärtas ångest är stor, för mig ut ur min nöd! Se till mitt lidande och min smärta och förlåt mig alla mina synder! Se mina fiender, för de är många och hur våldsamt de hatar mig. Bevara min själ och rädda mig, låt mig inte komma på skam, för jag förtröstar på dig. Låt oskuld och ärlighet bevara mig, för jag hoppas på dig. O Gud, befria Israel ur all dess nöd.