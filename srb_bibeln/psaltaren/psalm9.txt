Jag vill tacka HERREN av hela mitt hjärta och berätta om alla dina underbara gärningar. Jag vill vara glad och jubla i dig. Jag vill lovsjunga ditt namn, o du den Högste! När mina fiender viker tillbaka, ska de falla och förgås inför ditt ansikte. För du utförde min rätt och min sak, du satte dig på tronen och dömde rätt. Du har tillrättavisat hedningarna och förgjort de ogudaktiga, du har utplånat deras namn för alltid och för evigt. Fienden är borta, utrotad för alltid. Och du har ödelagt deras städer, minnet av dem är utplånat. Men HERREN förblir för evigt, sin tron har han berett för att döma. Han ska döma jordkretsen med rättfärdighet, han ska hålla dom bland folken med rättvisa. HERREN ska också vara en tillflykt för de förtryckta, en tillflykt i tider av nöd. Och på dig förtröstar de som känner ditt namn, för du, HERRE, överger inte dem som söker dig. Lovsjung HERREN som bor i Sion, förkunna hans verk bland folken. För han som straffar blodsdåd kommer ihåg dem, han glömmer inte de betrycktas klagorop. Förbarma dig över mig o HERRE, se hur jag får lida för dem som hatar mig, du som lyfter mig upp från dödens portar, så att jag kan förkunna allt ditt lov och jubla över din frälsning i dottern Sions portar. Hedningarna har sjunkit ner i den grop som de grävde, deras fot har fastnat i snaran de gillrat. HERREN har gjort sig känd, han har hållit dom. Den ogudaktige snärjs av sina egna händers verk. Higgajón. Sela. Den ogudaktige ska fara till dödsriket och alla de folk som glömmer Gud. Men den fattige ska inte vara glömd för alltid, de betrycktas hopp ska inte försvinna för evigt. HERRE, grip in! Låt inte människor få makten, låt hedningarna bli dömda inför ditt ansikte. O HERRE, fyll dem med fruktan, så att hedningarna inser att de bara är människor. Sela.