Jag väntade tålmodigt på HERREN, tills han böjde sig till mig och hörde mitt rop. Han drog mig upp ur fördärvets grop, upp ur den djupa dyn. Han ställde mina fötter på en klippa och gjorde mina steg fasta. Han lade en ny sång i min mun, en lovsång till vår Gud. Många ska se det och frukta, och sätta sin förtröstan på HERREN. Salig är den som sätter sin förtröstan till HERREN och inte vänder sig till de stolta och dem som viker av till lögn. Många, HERRE min Gud, är de underbara gärningar du har gjort och tankarna du har tänkt för oss. Inget kan liknas vid dig. Jag vill förkunna och berätta om dem, men de är fler än jag kan räkna. Slaktoffer och matoffer behagar dig inte. Du har öppnat mina öron, du frågar varken efter brännoffer eller syndoffer. Då sa jag: Se, jag kommer: i bokrullen står det skrivet om mig. Att göra din vilja, min Gud, är min glädje, för din lag är i mitt hjärta. Jag har förkunnat glädjebudet om rättfärdighet i den stora församlingen. Se, jag har inte hållit tillbaka mina ord, det vet du HERRE. Din rättfärdighet har jag inte fördolt i mitt hjärta. Om din trohet och din frälsning har jag förkunnat. Jag har inte dolt din nåd och din sanning för den stora församlingen. Håll inte tillbaka din barmhärtighet från mig, o HERRE, låt din nåd och din sanning ständigt bevara mig. Ty oräkneliga lidanden omringar mig. Mina synder har kommit ikapp mig så att jag inte ens orkar se. De är flera än håren på mitt huvud och mitt mod sviker mig. Jag ber dig, HERRE, rädda mig! Skynda till min hjälp, o HERRE! Låt skam och vanära komma över alla dem som vill ta mitt liv. Låt dem som vill mig ont vända tillbaka och skämmas. Låt dem som nu hånskrattar och säger: rätt åt dig, rätt åt dig, förskräckas som lön för sitt skamfyllda beteende. Men låt alla som söker dig få jubla och glädjas i dig. Låt dem som älskar din frälsning alltid säga: HERREN vare högtlovad! Fast jag är betryckt och fattig, så tänker Herren på mig. Du är min hjälp och min befriare. Min Gud, dröj inte!