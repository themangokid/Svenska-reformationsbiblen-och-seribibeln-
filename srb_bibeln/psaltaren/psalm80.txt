Lyssna, o Israels Herde, du som leder Josef som en hjord, du som tronar mellan keruberna, träd fram i glans. Väck upp din styrka inför Efraim, Benjamin och Manasse och kom och rädda oss! Upprätta oss igen o Gud. Låt ditt ansikte lysa så att vi blir frälsta. O HERRE härskarornas Gud, hur länge ska ditt folks böner mötas av din rykande vrede? Du låter dem äta tårars bröd och ger dem tårar att dricka i fullt mått. Du gjorde oss till ett stridsämne för våra grannar och våra fiender hånskrattar sinsemellan. O härskarornas Gud, upprätta oss och låt ditt ansikte lysa så att vi blir frälsta. Du flyttade ett vinträd från Egypten, du fördrev hedningarna och planterade det. Du röjde plats för det och fick det att rota sig djupt och det uppfyllde landet. Bergen täcktes av dess skugga, och dess grenar var såsom ansenliga cedrar. Det bredde ut sina grenar ända till havet och sina skott ända till floden. Varför har du brutit ner dess mur, så att alla som går förbi kan plocka av det? Vildsvin från skogen skövlar det och markens djur äter upp det. Återvänd, vi ber dig o härskarornas Gud, blicka ner från himlen och se, och ta hand om detta vinträd, och den vingård som din högra hand har planterat och det skott som du har gjort starkt åt dig själv. De har huggit ner det och bränt det med eld. Inför din straffande blick går de under. Håll din hand över mannen vid din högra sida, över den människoson, som du har gjort stark åt dig själv. Så ska vi inte vika från dig. Ge oss liv, så ska vi åkalla ditt namn. Upprätta oss igen o HERRE härskarornas Gud. Låt ditt ansikte lysa så att vi blir frälsta.