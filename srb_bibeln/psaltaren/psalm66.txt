Fröjdas inför Gud, alla länder. Lovsjung hans namns härlighet! Ge honom ära och pris! Säg till Gud: Hur väldiga är inte dina verk! På grund av din stora makt kommer dina fiender att underkasta sig dig. Hela jorden ska tillbedja dig och lovsjunga dig, de ska lovsjunga ditt namn. Sela. Kom och se Guds verk! Hans gärningar mot människors barn inger fruktan. Han förvandlade havet till torrt land, till fots gick de genom floden, där gladdes vi över honom. Han härskar med sin makt för evigt, hans ögon ger akt på folken. De upproriska må inte förhäva sig. Sela. Prisa vår Gud, ni folk och låt rösten ljuda till hans lov, som har behållit vår själ vid liv och inte låtit vår fot slinta! För du har prövat oss, o Gud, du luttrade oss som silver luttras. Du lät oss fastna i nätet, du la en tung börda på våra ryggar. Du fick människor till att rida fram över vårt huvud, vi gick genom eld och vatten. Men du förde oss ut till överflöd. Jag vill gå in i ditt hus med brännoffer, jag vill fullfölja mina löften till dig, som mina läppar uttalade, och som min mun sa när jag var i nöd. Brännoffer av feta får vill jag offra till dig och rök av baggar. Jag vill offra både oxar och bockar. Sela. Kom och lyssna alla ni som fruktar Gud, och jag ska berätta för er vad han har gjort för min själ. Jag ropade till honom med min mun och lovprisade honom med min tunga. Om jag haft ondska i mitt hjärta, skulle Herren inte ha lyssnat till mig. Men Gud har sannerligen hört mig, han har lyssnat till mitt bönerop. Lovad vare Gud, som varken har avvisat min bön eller sin nåd från mig!