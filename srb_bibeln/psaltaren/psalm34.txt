Jag ska alltid prisa HERREN, hans lov ska ständigt vara i min mun. Min själ ska berömma sig av HERREN, de ödmjuka ska höra det och glädja sig. O förhärliga HERREN med mig, låt oss tillsammans upphöja hans namn! Jag sökte HERREN och han svarade mig, han befriade mig från all min fruktan. De som ser på honom strålar av ljus, och deras ansikten rodnar inte av skam. Här är en betryckt som ropade, och HERREN hörde honom och räddade honom ur all hans nöd. HERRENS ängel håller vakt kring dem som fruktar honom och räddar dem. Smaka och se att HERREN är god! Salig är den som förtröstar på honom! Frukta HERREN, ni hans heliga, för de som fruktar honom lider ingen brist. Unga lejon lider brist och hungrar, men de som söker HERREN kommer inte lida brist på något gott. Barn, kom och lyssna på mig så ska jag lära er att frukta HERREN. Är du en människa som älskar livet och vill se många goda dagar? Avhåll då din tunga från det som är ont och dina läppar från att tala svek. Vänd dig bort från det onda, gör det goda, och sök friden och sträva efter den. HERRENS ögon är vända till de rättfärdiga och hans öron till deras rop. Men HERRENS ansikte är emot dem som gör ont, så att han utplånar deras minne från jorden. När de rättfärdiga ropar, så hör HERREN och han räddar dem ur all deras nöd. HERREN är nära dem som har ett förkrossat hjärta och hjälper dem som har en bedrövad ande. Den rättfärdige får lida mycket, men HERREN räddar honom från allt. Han bevarar alla hans ben, inte ett av dem ska krossas. Ondskan blir den ogudaktiges död, och de som hatar den rättfärdige ska dömas skyldiga. HERREN friköper sina tjänares själar och ingen som förtröstar på honom ska dömas skyldig.