 Lovprisning väntar på dig i Sion, o Gud. Till dig infriar man löften. O du som hör bön, till dig ska alla människor komma. Mina synder är mig övermäktiga. Men du ska förlåta våra överträdelser. Salig är den som du utväljer och låter komma nära dig, så att han får bo i dina gårdar! Vi ska mättas av det goda i ditt hus, ditt heliga tempel. Med gärningar som inger fruktan svarar du oss i rättfärdighet, du vår frälsnings Gud, som är en tillflykt för jordens alla ändar och för dem vid de avlägsna haven. Du som reste bergen med din styrka, rustad med kraft, du som stillade havets brus, vågornas brus och folkens larm. Också de som bor vid jordens mest avlägsna ändar fruktar för dina tecken. Du uppfyller morgonen och kvällen med jubel. Du besöker jorden och vattnar den, du gör den mycket rik med Guds källa som är full av vatten. Du förbereder dess sådd väl för så har du ordnat det. Dess fåror vattnar du, jämnar det som är upphöjt, med regnskurar uppmjukar du det och välsignar dess gröda. Du kröner året med ditt goda, och dina fotspår dryper av rikedom. Vildmarkens beten frodas, och höjderna klär sig i glädje. Betesmarkerna fylls med hjordar, dalarna täcks med säd, de jublar av glädje och de sjunger också.
