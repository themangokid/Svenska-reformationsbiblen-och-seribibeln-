Salig är den som fått sin överträdelse förlåten, sin synd övertäckt. Salig är den människa som HERREN inte tillräknar synd och som i sin ande är utan svek. Så länge jag teg, förtvinade mina ben vid min ständiga klagan. För dag och natt var din hand tung över mig, min livskraft försvann som av sommarhetta. Sela. Då bekände jag för dig min synd och dolde inte min skuld. Jag sa: Jag vill bekänna mina överträdelser för HERREN. Då förlät du mig min syndaskuld. Sela. Därför ska alla gudfruktiga be till dig medan du går att finna! Sannerligen, när stora vattenfloder kommer ska de inte komma nära honom. Du är mitt beskydd, du bevarar mig från nöd, du omger mig med frälsningens jubel. Sela. Jag vill lära dig och undervisa dig om den väg du ska vandra, jag vill ge dig råd, min blick ska följa dig. Var inte som en häst eller mulåsna utan förstånd, som måste tämjas med töm och betsel för att de ska komma till dig. Många sorger drabbar den ogudaktige, men den som litar på HERREN ska omges av nåd. Gläd er i HERREN och fröjda er, ni rättfärdiga, jubla alla ni med rättsinniga hjärtan!
