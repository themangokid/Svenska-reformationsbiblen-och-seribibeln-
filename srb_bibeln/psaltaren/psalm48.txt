Stor är HERREN och högt prisad i vår Guds stad, på sitt heliga berg. Skönt höjer det sig, hela jordens fröjd, berget Sion längst upp i norr, den store Konungens stad. Gud har i dess palats gjort sig känd som en tillflykt. Ty se, kungarna slöt sig samman, gemensamt ryckte de fram. Men de såg det och häpnade, de förskräcktes och flydde. De greps där av bävan, av vånda som hos en födande kvinna. Med östanvinden krossade du Tarsisskeppen. Vad vi hört berättas, det har vi sett i HERREN härskarornas stad, i vår Guds stad. Gud kommer att befästa den för evigt. Sela. Vi tänker, o Gud, på din nåd, här i ditt tempel. Såsom ditt namn, o Gud, så når ditt lov till jordens ändar. Din högra hand är full av rättfärdighet. Låt Sions berg glädja sig och Juda döttrar fröjda sig över dina domar. Gå runt Sion, vandra omkring det, räkna dess torn. Lägg märke till dess murar, betrakta dess palats, så att ni kan berätta om det för kommande generationer. För denne Gud är vår Gud alltid och för evigt. Han ska leda oss ända intill döden.