Lyssna till min bön, o Gud, och göm dig inte när jag ber. Hör på mig och svara mig. I mitt bekymmer har jag ingen ro och måste klaga högt, över fiendens rop, över de ogudaktigas förtryck. För de öser sin ondska över mig och förföljer mig i sin vrede. Mitt hjärta ängslas i mitt bröst, och dödsångest faller över mig. Fruktan och bävan griper tag i mig, och skräcken överväldigar mig. Och jag sa: Tänk om jag hade vingar som duvan, för då kunde jag flyga bort och finna en viloplats. Se, då skulle jag fly långt bort och slå mig ner i öknen. Sela. Jag skulle skynda mig att söka skydd mot vinande vind och stormen. Förvirra dem, o Herre, gör dem oeniga sinsemellan, för jag ser våld och strid i staden. Dag och natt går de runt den uppe på murarna, ondska och olycka råder mitt i staden. Fördärv råder därinne, förtryck och svek lämnar inte dess gator. För det är inte en fiende som hånar mig, det hade jag kunnat bära. Inte heller var det min ovän som förhävde sig mot mig, honom hade jag kunnat gömma mig för. Men det var du, min jämlike, min vägvisare och förtrogne - vi som levde tillsammans i ljuvlig förtrolighet och gick i högtidsskaran till Guds hus. Låt dem överrumplas av döden och låt dem levande fara ner till dödsriket, för ondska bor mitt ibland dem. Men jag vill ropa till Gud och HERREN ska rädda mig. Kväll och morgon och mitt på dagen ska jag be och ropa högt, och han ska höra min röst. Han befriar mig och ger mig frid från kampen som var mot mig, för det var många emot mig. Gud ska höra mig och ge dem svar, han som sedan urminnes tid sitter på sin tron. Sela. För de förändrar sig inte eftersom de inte fruktar Gud. Han gav sig på dem som levde i fred med honom, han har brutit sitt förbund. Orden i hans mun var halare än smör men i hans hjärta fanns krig. Hans ord var lenare än olja, ändå var de dragna svärd. Kasta din börda på HERREN, han ska ta hand om dig. Han ska aldrig låta den rättfärdige falla. Men du, o Gud, ska störta dem ner i fördärvets avgrund. De blodtörstiga och bedragare ska inte leva ens hälften av sina livsdagar. Men jag förtröstar på dig.
