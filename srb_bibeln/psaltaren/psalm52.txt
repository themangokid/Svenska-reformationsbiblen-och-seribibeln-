Varför skryter du över det onda, du mäktige man? Guds nåd består för alltid. Du tänker ut fördärv, din tunga är som en vässad rakkniv, och dina handlingar är fulla av svek. Du älskar det onda mer än det goda, du talar hellre lögn än det som är rätt. Sela. Du älskar allt tal som skadar, o du falska tunga. Därför ska också Gud krossa dig för alltid, gripa dig och rycka dig från din boplats och utrota dig från de levandes land. Sela. De rättfärdiga ska se det och frukta, och de ska le åt honom: Se, där är mannen som inte gjorde Gud till sin fästning, utan litade på sin stora rikedom och förhärdade sig i sin ondska. Men jag är som ett grönskande olivträd i Guds hus, jag förtröstar på Guds nåd alltid och för evigt. Jag ska för evigt tacka dig för vad du har gjort och inför de heliga ska jag hoppas på ditt namn, för det är gott.