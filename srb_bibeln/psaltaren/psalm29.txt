Ge åt HERREN o ni mäktiga, ge åt HERREN ära och makt! Ge åt HERREN äran värdigt hans namn, tillbe HERREN i helig skrud! HERRENS röst hörs över vattnen, härlighetens Gud dundrar, HERREN är över de många vattnen. HERRENS röst är mäktig, HERRENS röst är majestätisk. HERRENS röst knäcker cedrar, ja, HERREN knäcker Libanons cedrar. Han får dem att hoppa som kalvar, Libanon och Sirjon som unga vildoxar. HERRENS röst slår med ljungande blixtar. HERRENS röst får öknen att bäva, HERREN får öknen i Kadesh att skälva. HERRENS röst får hindarna att föda och klär av träden i skogarna, och allt i hans tempel förkunnar hans ära. HERREN satt på sin tron när översvämningen kom, HERREN tronar som konung för evigt. HERREN vill ge styrka åt sitt folk, HERREN vill välsigna sitt folk med frid.