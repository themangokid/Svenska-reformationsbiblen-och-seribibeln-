Bevara mig Gud, för jag tar min tillflykt till dig. O min själ, du säger till HERREN: Du är min Herre, för mig finns inget gott utom dig. Men hos de heliga som är i landet - och hos de härliga - i dem har jag all min glädje. De som jagar efter en annan gud ska få många sorger. Jag offrar inte deras dryckesoffer av blod, inte heller tar jag deras namn på mina läppar. HERREN är min tilldelade arvedel och min bägare, du bibehåller min arvedel. Ljuvlig är lotten som har tilldelats mig, ja, underbart är arvet jag har fått. Jag vill prisa HERREN som ger mig råd, även mitt inre förmanar mig om natten. Jag har alltid HERREN för mina ögon, han är på min högra sida för att jag inte ska vackla. Därför gläder sig mitt hjärta, och min ära jublar, även min kropp får vila i trygghet. För du ska inte lämna min själ åt dödsriket och inte låta din Helige se förgängelse. Du visar mig livets väg, hos dig finns glädjens fullhet, av ljuvlighet på din högra sida för evigt.