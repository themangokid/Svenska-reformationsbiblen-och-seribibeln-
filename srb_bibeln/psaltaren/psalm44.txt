 Gud, med våra öron har vi hört, våra fäder har berättat för oss om det verk som du gjorde på deras tid, i forna dagar. Du fördrev hednafolken med din hand och planterade våra fäder där istället. Du angrep de andra folken och kastade ut dem. För de intog inte landet genom sitt eget svärd, de blev inte räddade av sin egen styrka, utan det var genom din högra hand, och din kraft och ditt ansiktes ljus, för du älskade dem. Du är min konung o Gud. Ge befallning om frälsning för Jakob! Genom dig ska vi slå ner våra fiender, genom ditt namn ska vi trampa ner våra motståndare. För jag litar inte på min pilbåge, inte heller kan mitt svärd ge mig seger. Utan du har räddat oss från våra fiender och har låtit dem som hatar oss komma på skam. Vi prisar dig dagen lång, o Gud, och vi lovar ditt namn för evigt. Sela. Men nu har du stött bort oss och låtit oss stå med skam, och drar inte ut med våra härar. Du lät fienden driva oss på flykt och de som hatar oss fick plundra. Du gjorde oss till slaktfår och skingrade oss bland hedningarna. Du sålde ditt folk för ingenting och gjorde dig ingen förtjänst. Du gör oss till åtlöje för våra grannar, till spott och spe för dem som bor omkring oss. Du gör oss till ett ordspråk ibland hedningarna, bland folken skakar man på huvudet åt oss. Jag har ständigt min vanära framför mig, och mitt ansikte täcks av skam när jag hör dem som hånar och hädar, och när jag ser fienden och hämnaren. Allt detta har drabbat oss, trots att vi inte glömt dig eller svikit ditt förbund. Våra hjärtan har inte vänt sig från dig och våra steg har inte vikit av från din väg. Ändå har du krossat oss där schakaler håller till och täckt över oss med dödens skugga. Om vi hade glömt vår Guds namn och sträckt våra händer mot en främmande gud, skulle Gud inte veta det, han som känner hjärtats hemligheter? Ja, för din skull dödas vi hela dagen lång, vi blir räknade som slaktfår. Vakna, o Herre! Varför sover du? Res dig. Förkasta oss inte för alltid! Varför döljer du ditt ansikte och glömmer vårt lidande och vårt betryck? Vår själ är nerböjd i stoftet, vår kropp ligger nertryckt mot jorden. Grip in och hjälp oss! Friköp oss för din nåds skull.