Befria mig från mina fiender o min Gud, och beskydda mig från mina motståndare. Rädda mig från förbrytarna och fräls mig från de blodtörstiga! För se hur de ligger i försåt för min själ, mäktiga män gaddar sig samman mot mig utan att jag gjort något fel eller begått någon synd, o HERRE. De skyndar att göra sig redo, fastän jag är utan skuld. Vakna upp till att hjälpa mig och se till mig! Därför o HERRE, härskarornas Gud, Israels Gud, må du vakna upp och straffa alla hedningar, var inte barmhärtig mot någon ondskefull förbrytare! Sela. De återvänder på kvällen, de ylar som hundar och stryker omkring i staden. Se vad de spyr ut med sina munnar. De har svärd på sina läppar, för de säger: vem skulle höra det? Men du, o HERRE, ler åt dem, du ska göra alla hedningar till åtlöje. På grund av hans styrka, väntar jag på dig, för du Gud är min borg. Min Gud går i sin nåd före mig. Gud ska låta mig se mina fienders fall. Döda dem inte för då kan mitt folk glömma det. Skingra dem med din kraft och slå ner dem, o Herre, du vår sköld! För varje ord på deras läppar är en synd i deras mun. Låt dem fångas i sitt högmod, och för de förbannelser och lögner som de talar. Förgör dem i din vrede, förgör dem så att de inte finns mer! Låt dem få veta att Gud är den som härskar i Jakob till jordens yttersta ändar! Sela. De återvänder på kvällen, och de ylar som hundar och stryker omkring i staden. De driver omkring och letar efter föda och gnyr om de inte blir mätta. Men jag vill sjunga om din makt och jubla om morgonen över din nåd, för du har varit min borg och min tillflykt när jag var i nöd. Till dig o min styrka vill jag lovsjunga, för Gud är min borg och min barmhärtighets Gud.