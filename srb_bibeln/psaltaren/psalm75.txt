Vi tackar dig, o Gud, vi tackar dig, för ditt namn är nära och dina underbara gärningar förkunnar det. När jag ska ta emot församlingen kommer jag döma rättvist. Jorden bävar med alla som bor där. Jag upprätthåller dess pelare. Sela. Till dårarna säger jag: var inte dåraktiga och till de ogudaktiga: Lyft inte hornet! Höj inte ert horn högt, tala inte styvnackat. För upphöjelsen kommer varken från öster eller väster, inte heller från söder. Nej, Gud är domaren. Han ödmjukar den ene och upphöjer den andre. För HERREN håller en bägare i sin hand med blandat rött vin som han häller upp, som alla onda på jorden måste tömma ända till bottensatsen och dricka upp det. Men jag ska förkunna och lovsjunga Jakobs Gud för evigt. Jag ska hugga av alla de ogudaktigas horn men de rättfärdigas horn ska upphöjas.