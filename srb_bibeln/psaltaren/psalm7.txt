O HERRE, min Gud, på dig förtröstar jag. Fräls mig från alla dem som förföljer mig och befria mig, så att de inte söndersliter min själ som lejon och krossar den medan det inte finns någon räddning. O HERRE, min Gud, om jag har gjort sådant och om jag har orätt på mina händer, om jag har återgäldat min vän med ont eller om jag har plundrat min fiende utan orsak, låt då fienden jaga min själ och hinna upp den, ja, låt honom trampa ner mitt liv till jorden och lägga min ära i stoftet! Sela. Stå upp, o HERRE i din vrede, res dig mot mina fienders raseri. Vakna upp till min hjälp, till domen som du har befallt. Må folkens församling omge dig, och över dem kommer du att återvända i höjden! HERREN ska hålla dom över folken. Döm mig, o HERRE, efter min rättfärdighet, efter min hederlighet, som är i mig. Gör slut på de ogudaktigas ondska, låt den rättfärdige stå fast. Ty den rättfärdige Guden prövar hjärtan och njurar. Min sköld är hos Gud, som frälser dem som har rättsinniga hjärtan. Gud är en rättvis domare och en Gud som dagligen vredgas på de ogudaktiga. Om någon inte omvänder sig, så vässar han sitt svärd och spänner sin båge och gör den redo. Han har gjort klart dödens redskap, han förbereder sina pilar mot förföljarna. Se, han är dräktig med ondska och han är havande med olycka och föder lögn. Han grävde en grop och gjorde den djup men föll själv i den grav han grävt. Hans ondska ska vända tillbaka över hans eget huvud, och hans våld ska drabba hans egen hjässa. Jag vill prisa HERREN för hans rättfärdighet och lovsjunga HERRENS, den Högstes, namn.