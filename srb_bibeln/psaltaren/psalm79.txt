O Gud, hedningarna har trängt in i din arvedel, de har vanhelgat ditt heliga tempel och har gjort Jerusalem till en grushög. De har gett dina tjänares döda kroppar till mat åt himlens fåglar, dina frommas kött åt markens djur. De har utgjutit deras blod som vatten runt om Jerusalem, och det fanns ingen som begravde dem. Vi har blivit till skam för våra grannar, till spott och hån för dem som bor omkring oss. Hur länge HERRE ska din vrede vara? För evigt? Hur länge ska din svartsjuka brinna likt en eld? Utgjut din vredes glöd över hedningarna som inte känner dig och över de riken som inte åkallar ditt namn! För de har slukat Jakob och har lagt hans boning öde. Tillräkna oss inte våra tidigare missgärningar, skynda oss till mötes med din barmhärtighet, för vi är djupt nertryckta. Hjälp oss, o du vår frälsnings Gud, för ditt namns äras skull! Rädda oss och försona våra synder för ditt namns skull. Varför ska hedningarna säga: Var är deras Gud? Låt oss få se att du gör dig känd bland hedningarna genom att hämnas dina tjänares utgjutna blod! Låt fångarnas suckan komma inför ditt ansikte, låt de dödsdömda få leva genom din väldiga makt. Låt våra grannar i deras bröst få sjufalt igen för deras hån, som de har hånat dig med, o Herre! Men vi, ditt folk och fåren i din hjord, vi vill tacka dig för alltid. Från släkte till släkte vill vi lovprisa dig.