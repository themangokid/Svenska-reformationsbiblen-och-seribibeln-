Ta dig an min sak, o HERRE, mot dem som kämpar mot mig, strid mot dem som strider mot mig! Ta rustning och sköld och grip in till min hjälp! Dra också fram spjutet och spärra vägen för mina förföljare. Säg till mig: Jag är din frälsning! Låt dem som står efter mitt liv förbryllas och skämmas. Låt dem som vill mig ont tvingas tillbaka med skam. Låt dem bli som agnar för vinden, låt HERRENS ängel driva bort dem. Låt deras väg bli mörk och slipprig, och låt HERRENS ängel förfölja dem. För utan skäl har de lagt ut ett nät för mig dolt i en fallgrop, utan anledning har de grävt en grav för min själ. Låt fördärvet drabba honom oväntat, och låt hans nät som han har dolt fånga honom själv, låt honom falla i det till sin egen undergång. Men min själ ska jubla i HERREN och glädja sig över hans frälsning. Alla mina ben ska säga: HERRE, vem är som du? Du räddar den svage från den starke, den fattige och nödställde från den som plundrar honom. Falska vittnen träder fram, de förhör mig om sådant som jag inte vet något om. De lönar mig med ont för gott, till min själs sorg. Jag däremot, då de var sjuka, klädde mig i sorgdräkt, späkte mig med fasta och bad med huvudet sänkt mot bröstet. Som om det varit min vän eller bror eller som i sorg efter en mor gick jag sorgklädd och nerböjd. Men när jag faller så gläder de sig och gaddar sig samman. Ja, förtalare gaddade ihop sig mot mig utan att jag anade något. De smädade mig utan uppehåll. Tillsammans med hycklare som hånar på fester, gnisslar de tänder mot mig. Herre, hur länge ska du se på? Rädda min själ från deras fördärv, mitt dyrbara liv från lejonen. Jag ska tacka dig i den stora församlingen, och prisa dig bland allt folket. Låt inte dem som utan skäl är mina fiender, få glädja sig över mig. Låt inte de som hatar mig utan anledning, få göra försmädliga miner. För det är inte fred de talar utan de tänker ut svekfulla planer mot de stillsamma i landet. De gapar stort mot mig, och säger: Aha, aha! Vårt öga har sett det. Du har sett detta, o HERRE. Var inte tyst, o Herre, var inte långt borta från mig! Vakna, res dig och skaffa mig rätt ja, ta dig an min sak, min Gud och min Herre. Döm mig efter din rättfärdighet, o HERRE min Gud, låt dem inte få glädjas över mig. Låt dem inte få säga i sitt hjärta: Ha! Det blev som vi ville! Låt dem inte få säga: Vi slukade honom. Skam och smälek må drabba alla som gläds åt min olycka. Låt dem som förhäver sig över mig kläs i skam och vanära. Men låt alla dem som unnar mig min rätt få jubla och glädja sig. Låt dem ständigt få säga: Må HERREN vara högtlovad, som vill sin tjänares välgång. Då ska min tunga förkunna din rättfärdighet och prisa dig dagen lång.