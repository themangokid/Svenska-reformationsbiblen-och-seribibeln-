Skaffa mig rätt, o HERRE, för jag har levt ett klanderfritt liv. Jag har förtröstat på HERREN, därför ska jag inte vackla. Granska mig, o HERRE, och pröva mig, rannsaka mina njurar och mitt hjärta. För jag har din nåd inför mina ögon och jag vandrar i din sanning. Jag sitter inte tillsammans med lögnare och umgås inte med hycklare. Jag hatar de ondas församling och sitter inte hos de ogudaktiga. Jag tvättar mina händer i oskuld och går runt ditt altare, o HERRE, för att höja min röst i tacksamhet och förkunna alla dina under. HERRE, jag älskar din boning, ditt hus, den plats där din härlighet bor. Ryck inte bort min själ tillsammans med syndarna, eller mitt liv med blodtörstiga män, som har ondska i sina händer och högra handen full av mutor. Men jag lever oförvitligt, så befria mig och var mig nådig. Min fot står på säker mark, i församlingarna vill jag prisa HERREN.
