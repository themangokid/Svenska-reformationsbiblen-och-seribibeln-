Som hjorten längtar efter vattenbäckar, så längtar min själ efter dig, o Gud. Min själ törstar efter Gud, efter den levande Guden. När ska jag få träda fram inför Guds ansikte? Mina tårar är min mat dag och natt, medan man ständigt frågar mig: Var är din Gud? Min själ utgjuts i mig när jag minns hur jag vandrade med folkhopen till Guds hus med jubelrop och tacksägelse i högtidsskaran. Varför är du så bedrövad min själ, och varför så orolig i mig? Hoppas på Gud, för jag ska åter få tacka honom för frälsningen genom hans närvaro. O min Gud, min själ är tyngd av sorg, därför går min tanke till dig från Jordans land och från Hermons höjder och från Misars berg. Djup ropar till djup vid dånet av dina vattenfall. Alla dina vattenvågor och böljor sköljer över mig. Likväl sänder HERREN om dagen sin nåd, och om natten är hans sång hos mig, och min bön till mitt livs Gud. Jag säger till Gud, min klippa: Varför har du glömt bort mig, varför måste jag gå sörjande, trängd av fiender? Det är såsom man krossade benen i min kropp, när mina fiender hånar mig och ständigt frågar mig: Var är din Gud? Varför så nedslagen, o min själ, och varför är du så orolig i mig? Hoppas på Gud, för jag ska åter få lovprisa honom, han som inför min åsyn är min frälsning och min Gud.