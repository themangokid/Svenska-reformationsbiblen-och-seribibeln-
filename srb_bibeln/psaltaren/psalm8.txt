O HERRE, vår Herre, hur härligt är inte ditt namn över hela jorden, du som har satt ditt majestät över himlarna! Av barns och spädbarns mun har du berett en lovprisning för dina fienders skull, för att förgöra fienden och den hämndgirige. Då jag ser dina himlar, dina händers verk, månen och stjärnorna som du har skapat, vad är då en människa att du tänker på henne, en Människoson att du ser till honom? För du gjorde honom ringare än änglarna, men med ära och härlighet krönte du honom. Du satte honom till att härska över dina händers verk, allt lade du under hans fötter, alla får och oxar, ja, också markens vilda djur, himlens fåglar och havets fiskar, och allt som rör sig på havens stigar. O HERRE, vår Herre, hur härligt är inte ditt namn över hela jorden!